---
title: 'Speltip: de dubbele scoreteller'
author: tiamopastoor
date: 2020-04-24T14:00:04+00:00
language: nl
categories:
  - Games

---
Onlangs ontdekte ik een makkelijke manier om bordspellen spannend te maken: _de dubbele scoreteller_.

(Dat is geen officiële term, zo noem ik het zelf.)

In de meeste spellen is er één duidelijke winconditie. Denk aan dingen zoals "de eerste speler met X punten wint" of "jullie winnen als alle vijanden zijn verslagen"

Dit is op zich prima, maar het introduceert vrijwel altijd een probleem: je weet al even van tevoren of je gaat winnen of niet, wat alle spanning en onvoorspelbaarheid eraf haalt. Als jij het spel begon met twintig vijanden, en er zijn nu nog maar twee over, ja, dan weet je al vrij zeker dat je gaat winnen. Als jij twintig punten nodig hebt, en je hebt er nu negentien, ja, dan hoef je de laatste ronde(s) ook niet meer iets spannends te verwachten.

Hoe lossen we dit op? Met een dubbele winconditie!

> Je hebt niet alleen een voorwaarde om te _winnen_, je hebt ook een voorwaarde om te _verliezen_.


Vaak zijn dit twee tegenovergestelde zaken, maar dat hoeft niet. Ook werkt dit systeem het allerbeste in coöperatieve spellen of spellen met een hoog spelersaantal.

Ik zal een voorbeeld geven.

In het spel _The Shipwreck Arcana_ moet je raden welke geheime getallen andere spelers in hun hand hebben. Het is coöperatief: je wint samen of je verliest samen.

Om het spel te winnen, moet je zeven keer het _juiste getal_ raden.

De meeste spellen zouden zoiets toevoegen als "het spel eindigt na tien rondes" of "je speelt totdat de zak met fiches op is". Dit is de standaardmanier om ervoor te zorgen dat een spel sowieso eindigt binnen een bepaald tijdbestek.

Maar dit spel doet dat niet, ze doen iets slimmers: als je zeven keer een _fout getal_ hebt geraden, verlies je direct het spel.

Waarom is dit slim?

  * Het maakt het spel veel tactischer en spannender: gaan we het erop gokken, of wachten we met raden tot we meer zekerheid hebben?
  * Je hebt niet ver van tevoren al zekerheid over winst of verlies. Voor hetzelfde geld win je het spel alsnog, terwijl je _zes_ keer een fout getal had geraden en al drie rondes bijna doodging.
  * Hoe lang het spel duurt wordt door de spelers zelf bepaald.
  * Het is een hele simpele en makkelijk te onthouden regel, die tegelijkertijd het hele spel beïnvloed en compleet kan veranderen. (Dat in tegenstelling tot zoiets "arbitrairs" als "na X rondes eindigt het spel gewoon".)

Vandaag heb ik weer wat geleerd over hoe je goede bordspellen maakt, en hopelijk jij ook.

Zo, dat was even een kort artikel over dit concept uit de bordspellenwereld.