---
title: Starry Skylines!
author: tiamopastoor
date: 2020-08-31T16:00:47+00:00
language: nl
thumb: /uploads/2020/08/starry_skylines_naamlogo_result.webp
categories:
  - Games

---
Jahoor, mijn volgende _One Paper Game_ is af!

Deze heet [Starry Skylines][1] (klik om de officiële pagina te bezoeken) en draait om het bouwen van steden tussen de sterren. Het probleem? Je weet niet welke keuzes je elke ronde krijgt, en iedereen deelt dezelfde ruimte.

## Hoe werkt het?

Hier is een GIF die (bijna) alle regels uitlegt:

![](/uploads/2021/09/starry-skylines-explainer.webp)

Ik raad je ten zeerste aan om de officiële pagina te bezoeken en het spel uit te proberen! Enkele mensen waarmee ik het heb gespeeld noemden dit als hun favoriet (uit alle spellen die ik tot nog toe heb gemaakt), en ik ben vrij zeker dat dit de mooiste website is voor een spel die ik ooit heb gemaakt.

Hier is een plaatje van enkele potjes en hoe het papier er aan het einde uitzag:

![](/uploads/2021/09/starry-skylines-1_result.webp)

Het is uiteindelijk een heel simpel en toegankelijk spel geworden (de video hierboven legt letterlijk bijna alles uit), dat toch uitdagend is en altijd anders.

Natuurlijk, de echte diversiteit en uitdaging in dit spel komt van de _gigantische_ lijst aan unieke gebouwen/effecten en gebeurtenissen die ik heb opgesteld. Allebei de lijsten hebben meer dan 100 onderdelen! Dat is veel!

## Wijze les: meer is niet altijd beter

Gek genoeg zorgde dit juist voor hele grote problemen.

Als er meer dan 100 verschillende dingen kunnen verschijnen ... is de kans klein dat je een strategie kan hanteren. Immers heb je géén idee of je een gebouw nog een keer tegen gaat komen, en bovendien kent geen enkele speler al die gebouwen uit z'n hoofd natuurlijk.

(Als je op een gebouw klikt, krijg je een uitleg te zien van wat het doet. Daarachter staat de _kans_ dat dit gebouw verschijnt. Bij mijn eerste potjes was die kans vaak afgerond 0% ...)

Dus het laatste deel van de ontwikkeling voor dit spel bestond uit het vinden van manieren om de lijst juist _korter_ te maken :p Uiteindelijk besloot ik het volgende:

  * Zoals je in het logo kunt zien, zijn er 8 unieke planeten om te spelen.
  * Als je een spel speelt, kiest hij willekeurig 3 planeten uit dit totaal, en gebruikt alleen de gebouwen/gebeurtenissen die daarbij horen.
  * Zodoende krijg je hoogstens 20-30 unieke dingen die tijdens het potje kunnen verschijnen.

Achteraf gezien had ik van tevoren beter moeten nadenken en mezelf moeten dwingen om de lijst klein te houden. Met ietwat andere spelregels en mechanismes, had ik een lijst van 10-15 gebouwen kunnen maken die écht super goed en interessant waren. Dan had ik al deze problemen met _kwantiteit_ niet gehad.

(En had het geen _maanden_ gekost om een relatief simpel spel te ontwikkelen. Ik begon dit spel met het idee "ah, dit simpele concept dat ik had bedacht, kan ik wel binnen een weekje supermooi uitwerken" en uiteindelijk was ik blij dat het überhaupt af kwam!)

Ach ja, weer wat geleerd.

## Wijze les: ik moet meer met de hand tekenen

Ik vind de 8 planeten (op het logo, een grotere versie staat in de spelregels) uiteindelijk heel leuk geworden. Toen ik deze tekende voelde ik mijn motivatie en creativiteit voor het project weer een beetje terugkomen.

Normaal gesproken laat ik tekeningen voor het absolute einde van de ontwikkeling, of teken ik met de computer (_vector art_), maar eigenlijk is dat zonde. Ik ben zeker geen geweldige tekenaar, maar uiteindelijk is het logo misschien wel het beste deel van het spel geworden xD

Hierboven is slechts een summiere samenvatting van het hele proces en mijn gedachten (en geleerde lessen). Ik schrijf altijd een gedetailleerd logboek over het _hele proces_, in het Engels, die je hier kunt vinden: [[Devlog] Starry Skylines](https://pandaqi.com/blog/boardgames/starry-skylines" data-type=)

Hoe dan ook, speel dit spel, laat me weten wat je vindt (of als er iets niet klopt, niet duidelijk is, of gewoon lelijk is)!

 [1]: https://pandaqi.com/starry-skylines
 [2]: /uploads/2021/09/starry-skylines-explainer.webp
 [3]: /uploads/2021/09/starry-skylines-1_result-scaled.webp