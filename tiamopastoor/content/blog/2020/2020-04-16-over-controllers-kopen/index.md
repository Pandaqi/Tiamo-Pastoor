---
title: Over controllers kopen
author: tiamopastoor
date: 2020-04-16T14:00:15+00:00
language: nl
categories:
  - Games

---
Dit is een artikel over hoe je zo goedkoop mogelijk controllers kunt kopen (ook wel bekend als "gamepads" of "joysticks") en waar je op moet letten. Dit is geen webshop waar je ze daadwerkelijk kunt kopen---dit is mijn persoonlijke blog.

Ik ben een spelontwikkelaar en heb daarom zeer regelmatig één of meerdere controllers nodig. Hieronder beschrijf ik mijn ervaringen en welke problemen ik ben tegengekomen, zodat jij hopelijk niet dezelfde fouten maakt!

Deze gids is voor iedereen, of je nou elke dag in je eentje hardcore gamet, of gewoon met de hele familie tegelijkertijd een spel wil spelen en daarvoor vier controllers nodig hebt. Ik maak persoonlijk alleen maar van die "family-friendly multiplayer" spellen, vandaar mijn interesse in controllers en waar je er zo goedkoop mogelijk vier kunt krijgen.


## Vraag 1: waarvoor heb je hem nodig?

### Spelcomputer

Als je op de **Xbox** wilt spelen, heb je een Xbox controller nodig. Iets anders (Playstation, Switch, of simpelweg "merkloos") wordt niet herkend. Hetzelfde geldt voor de **Playstation** en de **Nintendo Switch**.

Ik moet toegeven dat dit zeer vervelend is, want de "officiële" controllers zijn vaak veel te duur.

Tegelijkertijd zijn deze officiële varianten natuurlijk wel het meest duurzaam en van de beste kwaliteit. De twee originele controllers die we kregen bij de aanschaf van de Xbox (inmiddels meer dan tien jaar geleden), werken nog steeds en hebben slechts lichte vertoningen van schade. Alle andersoortige controllers die ik tussentijds heb aangeschaft, zijn inmiddels voor de helft alweer onbruikbaar geworden.

> **Waar vind ik deze? **Deze controllers kun je kopen op de officiële websites van de spelcomputers.

### Spelcomputer: third-party

Gelukkig is er een tussenweg: **third-party controllers**. Dit zijn controllers die specifiek zijn gemaakt voor één spelcomputer, maar niet de officiële versie zijn. Vaak zijn deze goedkoper, ietsje minder mooi en stevig, maar verder helemaal prima.

> **Waar vind ik deze?** Google simpelweg op "third-party controllers <naam van je spelcomputer>". Natuurlijk moet je hierbij wat kritischer zijn en wat langer zoeken. Niet alles is even geweldig. Een goede controller kost minstens 20 euro, daaronder ben je aan het gokken.

> (Bijvoorbeeld, dit is een lijst voor de Switch: [Best Third Party Controllers Switch](https://www.imore.com/best-third-party-controllers-nintendo-switch))

> **Persoonlijke aanbeveling?** Ik heb zelf al meerdere keren een bedrade Xbox 360 controller besteld voor ~20 euro. Terwijl ik dit schrijf kan je deze vinden bij de _Onlinekabelshop_, _Gooxbox360_ en de Duitse Amazon (waar het specifiek JAMSWALL USB Controller heet). Deze controllers werden door mijn xbox en mijn computer direct herkend, zien en voelen redelijk als de echte controller, en waren niet belachelijk duur.

### Reguliere computer

Als je wilt spelen op je persoonlijke **computer** (of een andere niet-spelcomputer), worden je opties wat groter en goedkoper. De meeste besturingssystemen, en met name _Windows_, kunnen een groot scala aan apparaten herkennen en gebruiken.

> **Waar vind ik deze?** Google simpelweg op "pc controllers" of zoek je favoriete controller op en check of deze op de pc kan. De kans is bijna 100% dat een spelcomputercontroller óók op de reguliere computer kan, maar niet andersom.

> **Persoonlijke aanbeveling?** Ik ben kwijt wat de precieze namen zijn van mijn alternatieve controllers. Maar ik weet dat ik ze van Bol.com heb, toen ik zocht op (bedrade) USB controllers, en dat ze rond de 12 euro per stuk waren.

## Vraag 2: draadloos of bedraad?

Waarvoor je de controller ook wilt gebruiken, ze bestaan altijd in _bedrade_ en _draadloze_ varianten.

### Bedrade controllers

  * Het _voordeel_ van bedrade controllers is dat je niks extra's nodig hebt. Je stopt hem in de USB poort van je (spel)computer, alles regelt zichzelf, het werkt meteen.
  * Het _nadeel_ is dat je een hoop snoeren krijgt én je meestal een limiet van 2 vrjie USB-poorten hebt.

### Draadloze controllers

  * Het _voordeel_ van draadloze controllers is dat je geen snoerrommel hebt, makkelijk kunt bewegen, en je spelsessie sneller kunt opzetten. Ook beweegt de wereld steeds meer hiernaartoe, dus deze zijn makkelijker te vinden en verkrijgen. Als laatste kun je hiermee natuurlijk óók de controllers gebruiken die je al hebt (zoals de standaardcontrollers die je krijgt bij een spelcomputer).
  * Het _nadeel_ is dat er verbindingsproblemen kunnen zijn. Als je op je computer speelt, moet je een _apart kastje_ kopen om de signalen te ontvangen. Als laatste zijn ze vaak duurder dan bedrade controllers.

In deze categorie moet je zelf kiezen wat je ziet zitten.

Ik heb vooralsnog voor bedrade controllers gekozen, om de volgende redenen:

  * Goedkoper
  * Hoef geen extra spullen te kopen (en eventueel mee te nemen als ik ergens anders een spel speel)
  * De "kastjes" om signalen te ontvangen zijn erg fragiel en hebben de neiging om door te branden. Aangezien die kastjes ook niet zo goedkoop zijn als je zou willen, kan dit uiteindelijk een duur grapje worden.
  * Als ik met meer dan twee mensen speel, is dat op de computer, en daar heb ik genoeg ruimte en USB-poorten hiervoor.

Maar het kan goed dat ik ooit overstap naar draadloos, omdat ik nu al problemen heb om de controllers op te bergen en de snoeren uit elkaar te houden. Ook vind ik het opzetten/inpluggen van de controllers een steeds vervelender werkje. En, misschien wel het belangrijkste, ik kan nu nog steeds met slechts twee spelers maximaal op de Xbox 360.

## Vraag 3: waar moet ik op letten?

Een officiële controller (of third-party voor deze specifieke spelcomputer) moet altijd werken op die spelcomputer. Als er zeldzame problemen zijn, heb je garantie en kan je waarschijnlijk hulp krijgen (of gewoon een nieuwe controller).

Alles daarbuiten is het wilde westen. Dit is wat ik je kan vertellen:

### Input

Er zijn twee verschillende inputmethodes: **XInput** en **Direct Input**. Sommige spellen ondersteunen er maar één, sommige twee, sommige doen bij alles moeilijk. (Je hoeft deze methodes niet te kennen, ik noem ze simpelweg omdat ik ze als programmeur ken en gebruik.)

Als jij een goedkope controller koopt, is de kans groot dat hij niet werkt bij sommige (nieuwere) spellen.

  * Er zijn bijvoorbeeld veel "playstation 2"-type controllers in de omloop van vroeger, omdat niemand die nog wil hebben. Ik heb een paar hiervan besteld. De controllers zelf zijn helemaal prima, _maar_, op veel moderne spellen werken ze niet direct.
  * In meer algemene zin moet je een beetje opletten hoe _oud_ een controller is. Hoe ouder hij is, hoe groter de kans dat hij maar één van de methodes kent.

_Is dit op te lossen?_ Meestal wel, niet altijd. Er zijn kleine programmaatjes die _doen alsof_ je controller een andere controller is. Ik heb deze met succes gebruikt op ongeveer 75% van mijn spellen.

  * Je hebt **x360ce** om van een niet-Xbox controller een Xbox360 controller te maken.
  * Je hebt **DS4Windows** om hetzelfde te doen, maar dan specifiek voor PlayStation 4 controllers.
  * Als je verder zoekt naar "convert controller to XInput" of "convert controller to DI/Direct Input", kom je meer programma's en handleidingen tegen.

Sommige spellen ondersteunen alleen één type controller. Bijvoorbeeld, de LEGO spellen ondersteunen alleen Xbox360. Dus zelfs als je een officiële controller hebt, moet je hem misschien met zo'n programmaatje omzetten.

Zoals ik al zei: het werkt niet altijd, maar meestal wel.

### Opladers

Bedrade controllers hoeven natuurlijk niet opgeladen. (Nog een voordeel!)

Draadloze controllers wel ... en dat is in het verleden een probleem geweest.

De xbox360 controller heeft _niet-oplaadbare batterijen_ nodig. Dat vind ik een stom idee (kost te veel moeite, ik heb niet zoveel niet-oplaadbare batterijen, en is slecht voor het milieu). Gelukkig hebben ze "play 'n charge" opladers, waarmee je de controller kan opladen via een USB poort (terwijl je speelt, bijvoorbeeld). Dit werkt op zich prima, totdat je erachter komt hoe kwetsbaar die dingen zijn. Inmiddels hebben wij twee kapotte opladers die het alleen doen als je ze onder een _hele_ specifieke hoek houdt.

Oftewel, als je een draadloze controller koopt, let erop dat je _oplaadbare batterijen_ mag gebruiken of dat je een _fatsoenlijk oplaadsysteem_ hebt. Vertrouw niks met draadjes en snoertjes.

De Playstation, bijvoorbeeld, heeft een simpel en niet al te duur _oplaad station_. Hier kun je je controllers gewoon inklikken als je ze niet gebruikt en dan komt alles goed. Enkele vrienden van mij hebben zo'n systeem al jarenlang en het werkt gewoon véél beter.

### Afmetingen

Sommige controllers hebben een belachelijk kort of lang snoer. Geen idee wat daar aan de hand is, maar let erop.

Ook zijn er goedkopere controllers die _kleiner_ zijn dan het standaardformaat. (Zoals een aantal controllers van het bedrijf _Trust_.)

_Als_ je een controller met een snoer koopt, zorg er dan voor dat je het snoer netjes _maar niet té strak_ oprolt. Als ergens iets in het snoer breekt of doorbuigt, kan je de hele controller niet meer gebruiken. Het is veruit de zwakste schakel.

## Vraag 4: nog iets bijzonders?

**Als je oude controllers hebt, geef ze niet te snel op!** Je hebt kastjes (of kabels) waarmee je oude controllers kunt omzetten naar een moderner formaat.

Bijvoorbeeld, wij hadden thuis vijf (vijf!) oude PlayStation 1 controllers liggen. Die dingen zijn super stevig en fijn, veel beter dan goedkope controllers die ik eerder had gekocht. Dus toen ging ik zoeken en vond dat je de uitgang kon omzetten naar USB! Dus toen heb ik jarenlang met de oude PS1 controllers op de computer gespeeld.

(Het werkt trouwens nog steeds, alleen sommige spellen herkenden de controllers niet, omdat ze dus de verouderde inputmethode gebruikten. Dus toen heb ik na lang beraad toch maar enkele modernere controllers aangeschaft zodat ik alles makkelijker kon spelen en uittesten.)

**Als je controllers <20 euro tegenkomt ... het kan!** Terwijl ik dit schrijf liggen naast mij twee verschillende controllers die allebei 12 euro waren. Ze werken allebei al een jaar lang prima. Ze zijn van iets mindere kwaliteit en ik vind ze persoonlijk minder fijn, maar veel van mijn testspelers (die niet al te vaak een controller hadden vastgehad) vonden ze juist super! Ik verwacht al maandenlang dat deze controllers op een dag, op mysterieuze wijze, stoppen en nooit meer aangaan. Maar ze blijven het gewoon doen, zij het soms met wat extra moeite.

Zo, hopelijk helpt dit je met het kopen van je nieuwe controller(s)! Als je nog meer vragen hebt, laat maar weten. Ik ben nog lang niet van plan om op te houden met multiplayer spellen maken en uittesten.