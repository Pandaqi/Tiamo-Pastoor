---
title: De Youtube-website-test
author: tiamopastoor
date: 2020-05-06T16:00:22+00:00
language: nl
categories:
  - Miscellaneous

---
De meeste mensen zien "Internet Explorer" als een soort grap. Het is een slechte browser die nauwelijks werkt, maar nog steeds standaard op allerlei apparaten is geïnstalleerd. De originele versie van IE had niet eens ondersteuning voor meerdere tabbladen en überhaupt geen ondersteuning voor de helft van alle websitefuncties.

Het probleem is alleen: een groot deel van de wereld gebruikt het nog steeds.

Grote instellingen (zoals scholen) kunnen niet snel genoeg updaten en blijven dus jarenlang op deze verouderde browser vastzitten. Veelal oudere mensen zijn al blij als ze hun computer aan de praat krijgen en gaan echt niet zelf een browser installeren.

Persoonlijk heb ik al meerdere keren een belangrijk formulier (voor de overheid of een andere instantie) niet kunnen invullen op Firefox of Google Chrome---ik _moest_ persé Internet Explorer gebruiken.

(Inmiddels hebben ze de browser geüpdatet naar _Microsoft Edge_, maar die krijg je alleen automatisch als je recentelijk een nieuw windows apparaat hebt gekocht. En desondanks blijven veel mensen teruggaan omdat ze niet doorhebben dat Edge een browser is :p "Huh? Maar waar is het _Internet_ dan? Waar is het Interneticoontje? Die "E" van, eh, Email?")

Zodoende heb ik de afgelopen tien jaar geleerd hoe belangrijk het is om zoveel mogelijk browsers te ondersteunen. Het overkwam me iets te vaak dat ik een gave website had gemaakt ... maar dat het op veel plekken compleet verkeerd op het beeld verscheen (of überhaupt niet wilde openen).

Het probleem is alleen: hoe ver moet je gaan? Is het realistisch om een browser van 5 jaar geleden nog te ondersteunen? En wat als je niet alle browsers hebt (om te testen)?


> _(Even terzijde: _Ik heb bijvoorbeeld geen iPhone, dus Safari is altijd een mysterie. Hoewel ik moet zeggen dat dat ook grotendeels de schuld is van Safari, want Apple wil altijd weer zo graag hun eigen ding doen en "innovatief" zijn, wat meestal betekent dat alles niet werkt zoals het op alle andere plekken werkt. En dat ze totaal niet innovatief zijn, maar juist achterlopen.

> Zo heb ik onlangs een nieuw soort spel gemaakt waarbij je jouw smartphone verbindt met de computer. Hiervoor gebruikte ik vrij oude technologie die al jarenlang in alle browsers zit. Guess what, Apple ondersteunt dat pas sinds de nieuwste versie!)

Nou, daar heb ik onlangs iets op gevonden. Ik noem het de **Youtube-website-test**!

Geen catchy naam, maar het idee is heel simpel.

YouTube is één van de grootste websites ter wereld. Het wordt dagelijks door zo'n beetje iedereen bezocht, op zo'n beetje alle mogelijke browsers en apparaten.

Tegelijkertijd is het een vrij complexe website. Ze moeten razendsnel allerlei grote videobestanden laden, inclusief opmerkingen en andere dingen. Zoiets "simpels" als bijhouden hoeveel _views_ een video heeft, is een ongelofelijk moeilijke taak als je video's verspreid staan over duizenden servers, en miljoenen mensen vlak na elkaar de video kunnen aanklikken.

Dus de regel is: **als YouTube werkt, dan moet mijn website ook werken**.

YouTube werkt prima op mijn laptop, in alle browsers, dus mijn eigen websites moeten dat ook kunnen. Op mijn oude mobiel wordt het een iets ander verhaal (alles met meer dan vijf plaatjes is doorgaans een pijnlijke ervaring), maar YouTube werkt perfect, dus mijn websites moeten dat ook kunnen!

Deze regel zorgt ervoor dat mijn websites simpel en effectief blijven, in plaats van dat ik ze per ongeluk volgooi met de nieuwste snufjes en in het proces al mijn potentiële bezoekers wegjaag. Want _ik_ mag dan alles netjes hebben geüpdatet, dat geldt _zeker niet_ voor de meerderheid van de mensen.

(Ik moet wel opmerken dat ik verre van modern ben qua apparatuur. Mijn apparaten zijn doorgaans jaren oud, niet al te best toen ze nog nieuw waren, en flink opgebruikt. Ik snap niet hoe andere mensen elk half jaar een peperdure nieuwe smartphone kopen. Waar halen ze het geld vandaan?)

Tegelijkertijd werkt YouTube _totáál niet_ op een 10+ jaar oude iMac die hier in het huis staat. (Die, overigens, Safari gebruikt.) Ik wilde een screenshot maken van hoe lelijk en misvormd alles eruitziet, maar dat ging niet. Waarom? Omdat YouTube elke seconde automatisch de pagina herlaadt :p

Dus toen ik zag dat mijn websites er ook net wat anders uitzagen (en op sommige plekken niet helemaal werkten), kon ik mezelf geruststellend toespreken. Geen zorgen, dit is zó oud, zelfs YouTube werkt hier niet.

_Waarom niet Google ofzo?_ Omdat Google hartstikke simpel is en zelfs op een baksteen nog zou werken. Het is een lege pagina, tekstbalk in het midden, en boven/onder een paar standaard links. Wikipedia is hetzelfde verhaal.

_En Facebook dan?_ Ja, zeg, ik ga niet alle grote websites uit de wereld overwegen. Daarnaast is Facebook een regelrechte ramp. Ze zijn bij de grote F geobsedeerd met al jouw informatie verzamelen en vervolgens zo veel mogelijk informatie op het scherm proberen te proppen. Ik heb al vijf jaar lang---als ik per ongeluk weer eens inlog op Facebook---dat ik vijf gemiste berichten heb. Wat ik ook doe, het blijft hetzelfde. Ik kan ze niet openen, het worden er nooit meer, ik kan ze niet weghalen. En dat is slechts een van de weinige mankementen, terwijl vijf jaar geleden mijn laptop gloednieuw en retesnel was.

Oftewel, mocht je websites programmeren, gebruik dan mijn Youtube-website-test!

En mocht je een keer YouTube opzoeken en zien dat het allemaal niet werkt ... overweeg dan eens je browser te updaten.

(En de volgende keer dat je bedrijf of universiteit je dwingt Internet Explorer te gebruiken, wordt boos en zeg dat ze eens met de tijd mee moeten gaan. Het zal niet werken, maar dan ben je tenminste je frustratie kwijt.)