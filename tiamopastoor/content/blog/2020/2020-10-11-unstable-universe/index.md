---
title: Unstable Universe
author: tiamopastoor
date: 2020-10-11T12:50:34+00:00
language: nl
thumb: /uploads/2020/10/namelogo-smaller_result.webp
categories:
  - Games

---
Het is gelukt!

Toen ik even geleden mijn [_One Paper Games_][1] bedacht---bordspellen waarvoor je slechts één blaadje hoeft uit te printen en wat pennen te pakken, en je kunt al spelen---had ik een gewaagd idee. Ik wist niet of het mogelijk was, ik wist niet hoe ik het moest aanpakken, maar het was te interessant om niet uit te proberen.

Wat was het idee? **Een spel waarbij je in het speelbord moet knippen**.

Na héél veel nadenken, uitproberen, herschrijven, programmeren en testen, presenteer ik nu [Unstable Universe][2]! (Klik op de link om de officiële spelpagina te bezoeken.)

Op de officiële pagina staat een kort GIFje dat eigenlijk het hele spel uitlegt. Ook kan je daar de spelregels downloaden, extra informatie vinden, en een veel mooiere website aanschouwen dan dit blog. (Want dit blog is gemaakt om tekst te laten zien, geen plaatjes.)

Dit is een plaatje van het speelbord aan het einde van een potje:

![](/uploads/2021/09/unstable-universe-1_result.webp)

(Drie spelers, duurde drie kwartier inclusief uitleg. Eentje wilde perse een schaap als icoontje tekenen, de andere vond de Puppy zo leuk dat ze hem uit het bord heeft geknipt na afloop, zoals je in de linkerbovenhoek kan zien. Ik had uiteindelijk gewonnen, maar de schaapspeler had nog maar één beurt nodig, en dan had zij gewonnen. Uit frustratie heeft ze daarom maar pijlen getekend en gedaan alsof ze stiekem toch heeft gewonnen :p)


## Hoe kan ik het spelen?

Vul op de website een woord in en druk op de knop om een _uniek speelbord_ te genereren! Deze sla je op en print je vervolgens uit. (Als je inkt wil besparen, of alleen zwart-wit kan printen, daar heb ik ook een knopje voor.)

Dit is bijvoorbeeld het bord dat je krijgt met "NDHU" (afkorting voor _Niet Dat Het Uitmaakt_.)

![](/uploads/2021/09/unstable-universe-2_result.webp)

Dit is een samenvatting van bijna alle regels:

**Hoe win je?** Bereik als eerste het centrum (die paarse stip met de vlag).

**Hoe doe je dat?** Elke beurt mag je één stap zetten. Je kiest een plek waar je staat, volgt één van de verbindingen, en tekent je icoontje op de nieuwe plek.

**Wat gebeurt er dan?** Als je op een plek belandt, moet je diens _actie_ uitvoeren. En de meeste acties ... zijn **knipacties**. Je mag in het bord knippen en op die manier proberen om andere spelers van het bord af te krijgen, of op z'n minst te vertragen. Want alles wat loskomt, wordt verwijderd uit het spel!

**Mag je zomaar alles knippen?** Natuurlijk niet! Je moet beginnen aan de rand van het bord óf een bestaande knip voortzetten. Ook moet je de lijnen volgen tussen plekken en mag maximaal twee locaties knippen.

Zo simpel is het!

Dit spel is ideaal om mee te nemen op vakanties of uitjes, of voor een gezellige spellenavond met je vrienden of familie, of als je op een regenachtige dag binnenzit en je verveelt. Je hoeft alleen een paar A4-tjes te printen, twee pagina's aan regels te lezen, en pennen+schaar te pakken.

**Als je het hebt geprobeerd**, laat me dan vooral weten wat je vond! Positieve feedback, negatieve feedback, grappige verhalen, alles is welkom. Deze spellen worden alleen maar beter als meer mensen ze spelen en hun ervaring delen. (Want nu worden ze vooral getest door familie, vrienden en kennissen van mijzelf.)

## Waarom was het dan zo moeilijk te maken?

Nou, omdat "knipspellen" nog niet bestaan. Totdat ik er eentje maakte.

Ik had geen enkel voorbeeld voor hoe zoiets zou moeten werken. Dus ik heb iets van vijf verschillende "knipregels" uitgeprobeerd voordat ik de meest simpele en leuke vond.

Vervolgens moest ik een programma schrijven dat willekeurige speelborden maakt ... die allemaal mooi, gebalanceerd en kloppend moeten zijn. Dat heeft ook vele pogingen gekost.

Maar het einderesultaat mag er zijn!

Het werkt gewoon hartstikke goed, het is leuk, iedereen begrijpt het principe "knip in het bord" en "als je iets losknipt, is het weg". Ook heeft zo'n spel allerlei mogelijkheden die andere spellen nooit kunnen hebben. Elk potje is compleet nieuw en anders, omdat er ontelbaar veel manieren zijn om in het bord te knippen en de hele situatie te veranderen.

Als je (in het Engels) wilt lezen over het ontwikkelingsproces, verwijs ik je naar de twee "devlogs" die ik heb geschreven over dit spel:

  * [[Devlog] Unstable Universe][5]: over de algemene beslissingen, de problemen, het proces, waarom ik bepaalde keuzes heb gemaakt
  * [[Technical Devlog] Unstable Universe][6]: over de technische kant, met de website en het genereren van speelborden

 [1]: /blog/2020/2020-03-17-one-paper-games/
 [2]: https://pandaqi.com/unstable-universe
 [3]: /uploads/2021/09/unstable-universe-1_result-scaled.webp
 [4]: /uploads/2021/09/unstable-universe-2_result.webp
 [5]: https://pandaqi.com/blog/boardgames/unstable-universe/devlog-unstable-universe
 [6]: https://pandaqi.com/blog/boardgames/unstable-universe/tech-devlog-unstable-universe