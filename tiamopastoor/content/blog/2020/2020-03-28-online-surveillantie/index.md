---
title: Online surveillantie
author: tiamopastoor
date: 2020-03-28T16:00:52+00:00
language: nl
categories:
  - Anecdotes

---
Het is crisis! Vanwege de uitbraak van het Coronavirus mogen we niet meer fysiek op de universiteit komen, wat fysieke tentamens afnemen behoorlijk lastig maakt.

In een zoektocht naar alternatieve methodes, heeft de universiteit een grootschalige test gedaan met "remote proctoring". Oftewel: surveillantie op afstand.

In plaats van naar de universiteit te komen en daar drie uur op blaadjes te schrijven, krijg je een link naar het online tentamen en mag je hem thuis op je eigen laptop maken. Is dit makkelijk? Ja natuurlijk, je hoeft niet je huis uit en kunt ondertussen snacks eten. Is dit eerlijk? Nou, nee, want het is nogal makkelijk om gewoon de antwoorden op te zoeken of je boek naast je laptop open te leggen. (En je hebt natuurlijk pech als je een wat mindere laptop, internetverbinding of werkplek hebt, maar daarover later meer.)

Om te checken of je niet aan het spieken bent (op wat voor manier dan ook), zet de universiteit een programmaatje op je computer dat van alles in de gaten houdt.

Je moet dan denken aan dingen zoals:

  * Je scherm wordt opgenomen
  * Alle applicaties die aanstaan worden geregistreerd
  * Je webcam staat aan en checkt of je nog zichtbaar bent (en waar je ogen ongeveer naar kijken)
  * Je microfoon staat aan om te luisteren of ... iemand niet stiekem de antwoorden aan het voorlezen is?
  * Je toetsaanslagen worden geregistreerd, evenals alles wat je _knipt en plakt_. Sommige dingen worden simpelweg verboden.

Ik heb meegedaan aan die test, omdat ik de universiteit niet vertrouw. De vorige keer dat we een test moesten maken op de laptop was iedereen het eerste half uur kwijt aan dingen werkend krijgen en probleempjes oplossen. Ik wilde mijn eindtentamen iets vlekkelozer laten verlopen.

Wat vond ik ervan? Laat ik het zo zeggen: ik ben blij dat ze achteraf een enquete opstuurden zodat ik mijn frustratie in 500 woorden kwijt kon.


## Reconstructie

Hier komt een reconstructie van mijn tijd met _remote proctoring_.

**Stap 1:** Installeer de extensie. Oh ja, hij is alleen voor Google Chrome. Weet je wat ik niet gebruik? Chrome. Weet je waarom ik het niet gebruik? Omdat het mijn computer opeet én met mijn internetverbinding klooit. (Ik zal aan het einde uitleggen wat ik hiermee precies bedoel: zoek naar het sterretje*)

Nou goed, toch maar geïnstalleerd en aangezet, we moeten het een kans geven.

**Stap 2:** Op het voorblad (voordat je met het tentamen begon) stond een lijst van dingen die je wel/niet mocht hebben en enkele andere instructies. Daarna kwamen deze instructies nergens meer terug. Eén van de instructies was, bijvoorbeeld, dat je een kladblaadje mocht gebruiken ... maar dan moest je wel aan het begin aan je webcam laten zien dat al je blaadjes _leeg_ waren.

Weet je wat dit toevoegt? Extra dingen die ik moet onthouden tijdens een tentamen! In plaats van dat ik gewoon kon beginnen, moest ik de hele tijd tegen mezelf zeggen "vergeet niet te laten zien, vergeet niet te laten zien".

**Stap 3:** Toen kwam de webcam-test. Mijn gezicht moest goed verlicht en goed zichtbaar zijn. Ik vond dat dat zo was, dus ik klikte verder.

Hij vond _niet_ dat het zo was. Ik had geen idee waarom. Ik moest ter plekke een handleiding lezen (van de makers van deze extensie) over alle mogelijke redenen waarom de test kon falen. Merk op: het tentamen _was al een kwartier bezig_. Ik heb uiteindelijk meerdere _lampen_ opgehaald en op mijn gezicht gezet, mijn laptop en stoel een beetje verplaatst, en toen pas vond hij het goed.

Top. Het tentamen is al bijna een half uur bezig, en ik heb nog niet eens de eerste vraag gezien. Sterker nog, ik zie helemaal niks, omdat er een lamp in mijn ogen schijnt.

**Stap 4:** Heu, wat is dit? Een _room scan_?

Dit is het idee: zelfs als je niks verdachts doet op je laptop, kan je natuurlijk gewoon spiekbriefjes (of je mobiel) op je bureau hebben liggen. Dus op willekeurige momenten gedurende de toets krijg je een melding dat je een _room scan_ moet doen. Je maakt een 360 graden filmpje van je omgeving ... en dan pas mag je weer verder.

Ten eerste: mijn computer zit vast met een snoer. Ik kan hem niet helemaal draaien, en als ik hem een beetje verplaats is er het risico dat hij uitvalt. _Natuurlijk_ hadden ze daar een oplossing op bedacht in de handleiding: haal een spiegel! Zet deze spiegel voor je webcam en draai hem links/rechts, zo kan je alles zien!

Het tentamen is al een _half uur_ bezig en ik moet een spiegel gaan halen. Top.

Ten tweede: mijn bureau is alles behalve leeg. Er staan bakken, folders, notitieboeken met ideeën en TO-DO lijstjes, spullen waarmee ik oefeningen doe (voor de fysio), een plant, prullenbak, controllers (voor het testen van mijn computerspellen). Het is redelijk opgeruimd en georganiseerd, maar er staat nog steeds _een hele hoop spullen_. Ik ga niet een uur lang mijn hele bureau leeg maken en verplaatsen voor zo'n tentamen. Want als het tentamen voorbij is, mag ik het allemaal weer terug zetten en het systeem proberen terug te vinden.

Ten derde: laten we even een gedachtenexperiment doen. Iemand vraagt aan jou: "hey, ik heb een som voor je: 678,5 / 291,1. Oh ja, als je niet binnen drie minuten het antwoord verteld, ontsla ik je." Nou, je bent al in paniek en probeert zo snel mogelijk iets van de som te maken, als die ander elke tien seconden je ineens een klap in het gezicht geeft en zegt "LAAT JE OMGEVING ZIEN"

Dat is hoe het voelt om tijdens een tentamen te worden onderbroken voor dit soort gedoe.

**Stap 5:** Eindelijk ben ik toegelaten. Ik maak het tentamen, maar natuurlijk is er van alles wat je niet kunt doen.

Ik studeer wiskunde. Het is toch behoorlijk vervelend om een tentamen te maken als je niet gewoon de wiskundige symbolen kunt uitschrijven, niet gewoon de grafieken (of grafen/bomen/tabellen) kunt tekenen. Het is gewoon veel moeilijker nadenken en correct antwoorden als je alleen kunt typen.

Daarnaast werd het scherm elke keer 5 seconden vergrendeld als ik een "verboden" toetscombinatie gebruikte. Eén van die combinaties was CTRL + SHIFT + "pijltje links". Hiermee kun je in één keer een heel woord selecteren. Super handig, super snel, gebruik ik constant. (En met pijltje rechts kun je het de andere kant op selecteren, overigens. Mag jij raden wat pijltje omhoog/omlaag doen.)

Maar nu zorgde dit er dus voor dat ik elke 30 seconden zo'n 5 seconden uit het systeem werd gegooid.

Ik heb uiteindelijk zo'n twee uur achter het tentamen gezeten. Het eerste half uur was ik door het huis aan het rennen om spiegels en lampen te halen totdat de computergoden mij gunstig gestemd waren. Het half uur daarna was ik bezig om mezelf gewoontes af te leren, terwijl ik steeds niets kon doen.

Gelukkig was dit nog maar een (ingekort) oefententamen.

## Conclusie

Ik dacht dat ik positief zou zijn over dit soort methodes, of het in ieder geval een acceptabel alternatief zou vinden. (Je kunt lekker vanuit je eigen slaapkamer een tentamen maken, je hebt meer vrijheid in bewegen/eten/lawaai maken, en ik heb een schouderblessure waardoor handgeschreven tentamens eigenlijk best vervelend zijn.)

Maar ik heb er een gloeiende hekel aan. Als we deze methode gaan gebruiken voor het officiële eindtentamen, dan weet ik wel zeker dat ik enkele punten lager ga scoren, puur vanwege het ongemak, de frustratie, en de verloren tijd.

> (Ik zal dit artikel tezijnertijd wel updaten met hoe het uiteindelijk is gegaan.)

Ik kan niet geloven dat ik dit zeg, maar geef mij maar een lekkere fietstocht naar de universiteit (van drie kwartier) en een gymzaal met zwetende studenten, die allemaal in drie uur tijd zoveel mogelijk juiste dingen op een blaadje proberen te tekenen.

Want online surveillantie is nog niet klaar voor de praktijk.

_Opmerking:_ mijn andere vak heeft het niet veel beter gedaan, overigens. Zij hebben gezegd: "weet je wat? we doen géén eindtentamen! De twee groepsopdrachten die je hebt gedaan worden je gehele eindpunt." De groepsopdrachten waren behoorlijk "onvoorspelbaar" en best lastig, wat betekende dat je met een klein foutje al een (diepe) onvoldoende kon hebben. Bovendien had ik er iets minder energie in gestoken zodat ik alvast kon beginnen met leren voor het tentamen. Maar nu hebben ze dus ineens besloten om de helft van het vak (het eindtentamen) weg te gooien en je vorige opdrachten allesbepalend te maken. Jeej?

 

* Oké, hier mijn verhaal over Google Chrome. Mijn laptop is al wat ouder, evenals het huis waarin ik leef. Tevens wordt onze internetverbinding door héél veel mensen gedeeld. Ik heb jarenlang Chrome gebruikt, totdat ik erachter kwam dat het de enige reden was dat andere programma's een stuk trager opstartten en dat de computer soms uit het niets heel langzaam werd. Maar, ik was zo'n fan van Chrome, ik kon het niet laten gaan! Dan moest ik de fouten maar accepteren.

Totdat ik regelmatig geen internet had. Gewoon één, twee of drie dagen helemaal _geen_ internet. De rest had geen problemen, de internetverbinding werkte, maar mijn laptop wilde er niks van weten. Na een lange periode van experimenteren (wat als ik dit programma uitzet? wat als ik deze instelling verander?) kon er maar één boosdoener zijn voor deze internetproblemen: Chrome. Op de een of andere manier deed Chrome iets met mijn internet, waardoor elke verbinding mislukte, totdat ik hoogst persoonlijk de router opnieuw opstartte. Ik weet niet precies wat het is, maar op mijn mobiel gebeurde het ook. Dus ik ben toen overal geswitcht naar Firefox en heb dit probleem sindsdien niet meer gehad.