---
title: Timely Transports
author: tiamopastoor
date: 2020-08-05T11:28:51+00:00
language: nl
thumb: /uploads/2020/08/NameLogo_result.webp
categories:
  - Games

---
Het is weer die tijd van het jaar: Tiamo heeft voor de zoveelste keer een nieuw bordspellengenre bedacht!

> Dit is de pagina van het spel -> [Timely Transports](https://pandaqi.com/timely-transports)

Ik maak bordspellen, ik maak computerspellen, en om de een of andere reden duurde het jaren voordat het kwartje viel: kan ik die twee soorten spellen niet met elkaar _mixen_?

(Vooralsnog noem ik het een hybride bord+computer spel, maar er moet nog een veel betere naam komen, want dat rolt niet zo lekker van de tong. Ik dacht eerste aan "digiboardgames", maar een digiboard bestaat al in het onderwijs. Dus als je suggesties hebt, laat het vooral weten.)

## Wat is het idee?

Het spel zelf wordt gespeeld met echte onderdelen, in een fysieke ruimte, met andere mensen. Je weet wel, zoals een traditioneel bordspel. Maar sommige onderdelen van het spel worden gecontroleerd door middel van je _smartphone_. (Of tablet. Of computer, mits je zo'n computer hebt die je plat op tafel kan leggen.)

Ik had geen idee of dit ging werken. Ik had het nog nooit eerder gezien. Er bestaan al jarenlang bordspellen met een app erbij, maar die is vaak ofwel optioneel, ofwel geen essentieel onderdeel binnen het spel.

Ik wilde iets maken wat je echt niet _kon_ spelen met alleen fysieke onderdelen: de smartphone moest dingen doen die je alleen kan doen met een smartphone.

(Het enige wat op dit idee lijkt is _Chronicles of Crime_. Hier gebruik je een app om een "crime scene" rond te kijken, eventueel met Virtual Reality als je zo'n bril hebt. Dat spel kan je echt alleen spelen met een smartphone en met die specifieke app. Schijnt goed te zijn, hoewel sommige gamers principieel tegen technologie binnen de bordspellen zijn.)

Dus, voor dit eerste spel, koos ik voor een speelbord (_willekeurig gegenereerd_ zelfs---dat leg ik zo uit) met enkele fiches, en een website die iedere speler op zijn of haar smartphone moet openen.

## Dus, hoe werkt het spel?

![](/uploads/2021/09/timely-transports-1_result.webp)

In **Timely Transports** speelt iedereen een transportbedrijf in de jungle!  
  
_Hoe win je het spel?_ De eerste persoon met 30 punten wint. (Je smartphone houdt de punten bij. Tap op je score om +1 te doen.)

_Hoe krijg je punten?_ Door goederen te vervoeren naar een stad die ze wil hebben.

_Hoe vervoer je goederen?_ Door ze met een voertuig op te pakken, een _timer_ aan te zetten op je mobiel, te wachten tot de timer voorbij is, en dan het voertuig op zijn bestemming te plaatsen.

_Is het zo simpel?_ Zeker niet! Er mag maar één voertuig op een stad staan. Als jouw voertuig dus niks staat te doen, kan hij zomaar van het bord worden gegooid door iemand anders die op dezelfde plek arriveert. De enige manier om te winnen, is door constant zoveel mogelijk voertuigen aan de gang te houden ... en probeer dan maar eens al die timers op tijd uit te zetten!

## Is die smartphone nou nodig?

Het spel is wel degelijk een bordspel, want het hele spel lang ben je voertuigen en goederen aan het verplaatsen op een fysiek speelbord.

Maar de smartphone is essentieel:

  * Het kan vier timers tegelijk bijhouden op een _dynamische manier_: de lengte van een timer is enigszins willekeurig. (Soms duurt de jeep misschien 20 seconden, soms 30, soms iets daartussenin.) 
      * Het kan ook voertuigen upgraden! Hij verandert het plaatje én de bijbehorende timer. (Dit is wel een _uitbreiding_ op het basisspel.)
  * Eens in de zoveel tijd geeft je telefoon een melding "New Good! <city> receives <good>!" Dit is de enige manier hoe goederen regelmatig op het bord verschijnen gedurende het spel. 
      * Het kan ook _events_ laten plaatsvinden, die bijvoorbeeld dingen zeggen als "vanwege een virusuitbraak in stad X mag niemand daar meer komen!" (Dit is ook een _uitbreiding_ op het basisspel.)
  * Het heeft **geluidseffecten**. Serieus, hoe heb ik daar nooit eerder over nagedacht? De geluidseffecten zorgen dat je nooit een timer mist die afloopt of een melding over goederen (of andere zaken). Bovendien creeërt het een jungle sfeer (met achtergrondgeluid) en krijg je een overwinningsmuziekje als je wint. Ik ga sowieso meer geluid in mijn (bord)spellen stoppen!

En dit is pas het eerste spel! Ik heb nog veel meer gewaagde ideeën voor dit soort spellen.

## Willekeurige Speelborden

Dit is het tweede onderdeel dat dit spel een hybride maakt: dit spel heeft geen vast speelbord, je kunt met één druk op de knop (op de website) een _willekeurig speelbord laten maken_! Voordat je met je ogen kan knipperen, heb je een hele nieuwe wereld om te bespelen.

Hier, deze heb ik net gemaakt (3 spelers, zonder uitbreidingen):

![](/uploads/2021/09/timely-transports-2_result.webp)

Of wat dacht je van deze (4 spelers, alle uitbreidingen):

![](/uploads/2021/09/timely-transports-3_result.webp)

Ik heb zelfs een optie om het "printvriendelijk" te maken, zodat je in zwart-wit kan printen (en zo min mogelijk inkt gebruikt). Deze is voor 6 spelers:

![](/uploads/2021/09/timely-transports-4_result.webp)

Waarom is dit gaaf?

Ten eerste: _natuurlijk is dit gaaf! Wat denk je wel niet?!_

Ten tweede: als jij een speelbord zat bent (want je hebt het al 5-10 keer gespeeld), kan je gewoon een nieuwe printen!

Ten derde: als een speelbord je niet bevalt (weet ik veel, misschien wil je meer waterroutes), kan je gewoon opnieuw blijven genereren, totdat je eentje krijgt die je leuk vindt. Ik heb zelfs opties om de speelborden uit te vergroten, zodat je hem op 4 A4-tjes kan printen en zo een _gigantisch_ bord krijgt.

## En? Wat is het resultaat?

Zoals altijd, heb ik het spel zo simpel mogelijk gehouden, zodat het allereerste potje supermakkelijk is aan te leren. Veel van de leukste toevoegingen staan in de regels als "uitbreiding" die je kunt selecteren.

Het is namelijk een heel nieuw idee, wat betekent dat niemand "ervaring" heeft met dit soort spellen. Ik had zelf ook een paar potjes nodig voordat ik helemaal doorhad hoe ik het beste met die timers kon omgaan.

(Dat is wel altijd mooi om te zien: als je een spel maakt en binnen enkele potjes zie je gewoon _flinke verbetering_ in de vaardigheid van de spelers. Het eerste potje durfde niemand meer dan twee voertuigen tegelijk te doen. Het vierde potje gaan mensen met 3-4 voertuigen tegelijk over de hele kaart heen om goederen te stelen en af te leveren voor iemand anders.)

Hoe dan ook, het is een groot succes!

Ik moet het spel nog vaker spelen en testen voor een definitief oordeel, maar het spel is extreem snel uit te leggen en op te zetten, iedereen heeft plezier, en binnen 20 minuten is het potje afgelopen. Dat het ook nog eens een vernieuwend idee is die meerdere van mijn passies combineert (mooie spellen maken, mooie websites maken, en van alles daartussenin), is mooi meegenomen.

Ik raad je zeker aan: speel dit spel!

Het kan tot en met 8 spelers. Het heeft zelfs een _solo mode_: je speelt tegen de klok om binnen de tijd 30 punten te halen.

(Mocht je het hebben gespeeld, laat het dan vooral weten! Alle feedback, zowel positief als negatief als eventueel irrelevant, is welkom. Ik ben slechts één persoon, die hele experimentele spellen maakt, dus ik kan alle extra ogen gebruiken.)

En nu ga ik snel weer een Word document openen om al mijn volgende "hybride" ideeën uit te werken.