---
title: 'Draft2Digital: een recensie en uitleg'
author: tiamopastoor
date: 2023-06-09T14:00:00+00:00
language: nl
categories:
  - Miscellaneous

---
De afgelopen jaren heb ik heel wat (self) publishers uitgeprobeerd: [Pumbo](/blog/2022/2022-07-29-pumbo-zelf-uitgeven-recensie-uitleg/). Uiteindelijk heb ik jarenlang MijnBestseller gebruikt voor mijn eerste 8 boeken, met weinig om over te klagen.

Toch werd het tijd om over te stappen op iets anders, om een lange lijst redenen. 

  * Ik schrijf al mijn hele leven veel Engels, maar vooral non-fictie en gratis blogs. Ik vond het tijd om ook "officieel" Engelse _fictie_ te gaan schrijven.
  * Mijn voornaamste doelgroep (jongeren, fantasy) leest vooral internationale (Engelse) boeken tegenwoordig. Zelfs in Nederland!
  * Wegens inmenging van Bol.com, overheid, en meer, is het onnodig duur geworden om in Nederland boeken uit te geven. Andere services zijn simpelweg goedkoper en globaler.
  * Ik heb een project met véél delen: [De Levenssaga](/books/the-saga-of-life). Als ik voor elk deel aparte dingen moet aanschaffen en regelen, zoals een ISBN, wordt dat een hele dure en frustrerende grap. Maar als het ISBN gratis is en veel delen van het proces geautomatiseerd, kan het.

Mijn nieuwe uitgever werd, na enig onderzoek, [Draft2Digital][1]**.** In dit onderzoek leg ik uit hoe dat systeem werkt en wat ik ervan vind.

Het boek dat ik daarvoor gebruikte is [Jij Moet Het Eerst Zeggen](/books/jij-moet-het-eerst-zeggen/). Een jongerenroman gebaseerd op een waargebeurde tragische gebeurtenis uit mijn leven. Een boek dat voor _mij_ veel betekent, maar waarvan ik verder niks groots verwachtte. Daardoor is het een perfect "proefkonijn" voor deze nieuwe service.

## Voorbereiding

### Stap 1: maak een account aan

Deze stap is niet zo bijzonder. Klik de grote "Sign Up" knop (rechtsboven), vul standaardinformatie aan, en je hebt een account. 

Ik kreeg nog een paar weken om de paar dagen "tips" van ze. Normaal gesproken vind ik dat niet geweldig, maar deze tips waren daadwerkelijk goed vormgegeven en zinvol, dus ik heb het toegestaan en grotendeels gelezen.

### Stap 2: begin een boek

Als je naar je dashboard gaat, krijg je een lijst van al je boeken, en bovenaan een knop om een nieuwe toe te voegen.![](/uploads/2023/03/draft_2_digital_dashboard.webp) 

Klik daarop en je krijgt twee opties: **ebook** en **print.** 

In vrijwel alle gevallen wil je _allebei_ uitgeven. Hier komt het eerste punt waarvoor ik Draft2Digital koos. Zodra je de gegevens bij één versie hebt ingevuld, kan je ze daarna met één druk op de knop kopiëren naar de ander.

Dat kan bij mijn eerdere services niet. Daar moest ik de hele tijd _meerdere projecten aanmaken_ (voor elke versie) en _steeds opnieuw dezelfde dingen typen_.

Sterker nog, als je daarna je project opent krijg je makkelijke knoppen om het meteen om te zetten in andere types (zoals ebook en audiobook):![](/uploads/2023/03/draft_2_digital_easy_type_conversion.webp) 

Ik begin altijd met de printversie. Maar ik ben een fysiek persoon en prefereer altijd fysieke versies van dingen; je kan met elk type beginnen. Draft2Digital heeft automatische systemen waarbij het probeert om je ene type over te zetten in het andere.

Ik heb zowel mijn PDF ( = print) als mijn EPUB (= ebook) helemaal zelf ingesteld en aangeleverd. 

### Stap 3: vul informatie in

Hier vul je de basale informatie in over je boek.

  * Titel
  * Auteur
  * Subtitel? Onderdeel van een reeks? 
  * Categorie? Genre? Tags?
  * Voorkant van het boek![](/uploads/2023/03/draft_2_digital_new_book_a.webp) 

![](/uploads/2023/03/draft_2_digital_new_book_b.webp)

Ik was blij verrast met de hoeveelheid "tags" en hoe makkelijk je deze kon kiezen. Eindelijk hoef ik mijn boeken niet meer de vage noemer "jeugdboek" te geven zonder verdere specificatie, of te kiezen tussen de enige twee opties voor jeugdboeken: "spannend" en "meisjesboek" :p

Als je de juiste naam aan je account hebt gegeven, is de auteur ook al correct ingevuld.

Het enige dat me stoorde is dat je hier een voorkant van je boek moest geven. Je mag deze later nog veranderen, zo vaak je wilt (voor publicatie). Dus waarom eisen ze dit in de eerste stap? Ik had nog geen voorkant, maar kon mijn gegevens niet opslaan totdat ik daar _iets_ uploadde. Dus in de stappen hieronder zie je mijn "voorkant in tien seconden in elkaar geflanst" als thumbnail voor dit boek.

## Het boek gereed maken

Als je dit opslaat, is je boek definitief opgeslagen en beschikbaar in je dashboard. Maar natuurlijk ben je nog niet klaar: je moet het boek zelf nog uploaden, om maar iets te noemen.

Nu begint een 5-stappen-proces. (Vergelijkbaar met de zeven stappen bovenaan MijnBestseller en Brave New Books.):

  1. Details
  2. Inside
  3. Cover
  4. Price
  5. Approve

Je kan dit op elk moment pauzeren. Je kan naadloos heen en weer: terug naar de vorige stap, weer terug naar de laatste stap, enzovoort. Dat heb ik meteen getest, want ik vind het belangrijk én ik had het dus nodig om mijn cover later nog aan te passen.

### Stap 1: Details![](/uploads/2023/03/draft_2_digital_step_1a.webp) ![](/uploads/2023/03/draft_2_digital_step_1b.webp) 

Hier vul je de overige details in.

  * De beschrijving
  * Het manuscript zelf. (Zoals je ziet is er ook een optie om simpelweg je ebook te pakken en daarvan een PDF te laten maken door hun systeem.)
  * Eventuele co-auteurs of mensen waarmee je hebt samengewerkt
  * Wil je een gratis ISBN van D2D, of heb je er zelf een?
  * De geplande _release date_

Och, wat is het fijn om de beschrijving fatsoenlijk _vorm te kunnen geven_. Bij alle andere services, was de beschrijving een blanco tekstblok, en meestal zag het er heel anders uit op winkels dan wat je intypte. 

Het gratis ISBN is natuurlijk fijn. (Anders betaal je daar al snel behoorlijk veel voor, terwijl het meer een technische dingetje is dat steeds minder relevant is.)

Over de jaren heb ik ook steeds meer het belang geleerd van een systeem waar je een _release date_ mag inplannen. Bij veel systemen druk je op publiceer ... en je werk verschijnt ergens de komende 1-3 (werk)dagen. Je hebt geen controle over tijd en datum. Je moet er zelf aan denken en alle handelingen uitvoeren op de juiste dag.

Hier hoeft dat niet, weer een pluspunt.

Als je kiest om D2D je boek te laten omzetten, krijg je nog meer opties onderaan. (Niet zichtbaar in mijn plaatje, het zijn een paar simpele vakjes om aan te kruizen.)

  * Wil je een inhoudsopgave laten toevoegen?
  * Een titelpagina?
  * Een copyrightpagina?
  * ...

Ook zie je in mijn plaatje een melding. Dat deed ik expres, zodat ik iets kon vertellen over **formaten** en **kleur.**

**Kleur:** D2D kan op dit moment géén boeken printen met **kleur** in het binnenwerk. (Maar een paar jaar geleden konden ze ook geen boeken printen. Zoals de naam suggereert, waren ze eerst helemaal van de ebooks. Dus ik verwacht dat ze dit _ergens_ gaan ondersteunen.)

Desondanks is het fijn dat ze dit automatisch voor je overzetten. Het kostte mij---een persoon met flink veel kennis van software en ontwerpen---een lange zoektocht om een accurate, snelle manier te vinden om mijn manuscript om te zetten naar grijstinten. Dit zou ik anderen niet willen aandoen.

**Formaten:** Het is een internationaal bedrijf, en gek genoeg gebruiken ze niet overal exact dezelfde formaten als in Nederland! Al mijn vorige boeken waren A5 (of A4). Een standaardinstelling, werkte meteen, nooit problemen mee gehad. Maar D2D kent dit niet: het kent alleen een paar formaten die nét ietsje anders zijn.

Dus zoek op welke formaten ze precies ondersteunen. Als je zelf een PDF aanlevert, zorg dat het formaat klopt.

### Stap 2: Inside

Hier krijg je een preview van de binnenkant van je boek. Ook heel fijn. Je kan er meteen doorheen bladeren en zien hoe het eruitziet. (Hoewel je alleen je veranderingen ziet als je op "Apply Changes" onderaan drukt!)![](/uploads/2023/03/draft_2_digital_step_2a.webp) 

{{% remark %}}
Dit kan dus niet bij al die andere services. Daar moet je de "drukklare PDF" opnieuw downloaden en zelf openen, wat tevens een inaccuraat beeld geeft, want jouw computer en gekozen software zal ietsje veranderen hoe de PDF wordt weergegeven.
{{% /remark %}}

Als je zelf een PDF uploadt, kan je natuurlijk verder weinig meer aanpassen: alleen de papiersoort.

Anders functioneert dit als een soort mini Word. Je kan paginanummer's toevoegen, paginagrootte veranderen, lettertypes en marges aanpassen, etcetera. Voor zover ik dit heb getest, werkt het prima. Hoewel ik altijd het nut betwijfel van een website die "1% kan van wat Word kan": gebruik dan simpelweg de volledige kracht van Microsoft Word om je document zelf goed op te maken.

### Stap 3: Cover

_Maar, we hebben eerder al onze Cover moeten uploaden?_ Jup, daarom vond ik dat een rare plek voor die stap. Ik vind het systeem van mijn vorige services beter: je uploadt de gehele _omslag_ als allerlaatste, en daaruit haalt het systeem automatisch de cover (alleen het deel aan de voorkant).

Maar hier doen ze dat dus niet. In plaats daarvan krijg je een soort "mini Photoshop" (na onze "mini Word") om je omslag te maken, waarbij jouw eerder geüploade cover als basis wordt gebruikt.

![](/uploads/2023/03/draft_2_digital_step_3a.webp)

Zoals je ziet, zijn de standaardinstellingen niet geweldig. De tekst op de achterkant is natuurlijk véél te klein en breed. Het lettertype moet natuurlijk passen bij de voorkant. Maar ze doen een goede poging.

Je kan hiermee prima uit de voeten. Maar wederom betwijfel ik het nut. Als je ook maar enigszins een unieke of professionele omslag wilt, is deze interface verre van voldoende. Liever maak je de hele omslag zelf.

Zoals je ziet, staat bovenaan een knop om zelf je gehele omslag te uploaden.

Het fijnste vind ik die knop eronder: "Download Blank Template". Dan krijg je een plaatje met precies de juiste grootte en de marges aangegeven. Deze template kan je dan gebruiken om je omslag te maken. (Die moet immers precies even groot zijn, om precies om het boek te passen.) 

Dus ik opende die template in mijn tekensoftware en maakte de échte omslag eroverheen.

### Stap 4: Price![](/uploads/2023/03/draft_2_digital_step_4.webp) 

Hier krijg je een aanbevolen prijs en hoeveel royalties je per boek krijgt. Het plaatje laat de standaardinstelling zien, ik heb daar niks aan veranderd.

Hier komen we bij de volgende paar redenen waarom ik voor D2D koos.

  * Er staat "Amazon & Extended Distribution". Via één druk op de knop, één website/project, kan ik het boek werkelijk _overal_ laten uitgeven wereldwijd. (Amazon heeft ook een eigen programma waarbij je _exclusief_ bij hen uitgeeft. Verleidelijk, want je verdient véél meer. Maar ik ben van openheid en vrijheid, dus zoiets kies ik waarschijnlijk nooit.)
  * De prijs is **11 dollar** en daarvoor win ik **45 cent** royalties. Bij MijnBestseller (de goedkoopste service in Nederland) is de adviesprijs **17,82 euro** en win je **24 cent** royalties. Nogmaals, niet perse hun schuld, maar die van Bol.com

Je krijgt een preview van hoe het boek er fysiek uitziet. Hartstikke leuk en aardig, maar zegt natuurlijk niks. Je wilt zo'n boek in eigen handen hebben en bestuderen.

{{% remark %}}
Ik heb genoeg boeken geprint om te weten dat een boek met 238 pagina's een stukje dikker is dan die foto aangeeft, tenzij ze héél dun papier gebruiken.
{{% /remark %}}

Zoals de waarschuwing aangeeft: dit is niet de laatste stap. Wel moet je hier definitief aangeven dat jij de rechten hebt.

Je kan de prijzen per valuta/regio aanpassen, als je wilt. De standaard die D2D instelt lijkt mij prima. Ik heb hier eerlijk gezegd te weinig verstand van.

### Stap 5: approve

De laatste stap is namelijk het definitief publiceren. Totdat je dat doet, mag je nog alles veranderen, zo vaak je wilt. Je boek is niet gepubliceerd, niet officieel de wereld ingestuurd, dus je mag nog alles doen.

Zodra je hem publiceert, stopt dat natuurlijk. D2D is nog vrij genereus: je mag één gratis **edit** doen per 90 dagen. 

Stel je geeft het boek uit en ontdekt dan dat er nog drie spelfouten in zitten en dat de voorkant mooier kan. Dan kan je dat allemaal veranderen en zodra je opnieuw op "publish" klikt, telt dit als één edit, en is dit gratis. Moet je vaker editen? Dan kost dat geld.

Waarom noem ik dit genereus? Omdat bij 99% van de uitgeverijen je _niks_ mag aanpassen, of _niks gratis mag aanpassen_. Desondanks, zoals zij ook meermaals aangeven, is het aan te raden om alles perfect te krijgen voordat je het project uitgeeft. Dit scheelt gedoe, dit is professioneel, dit wint klanten (in plaats van ze te verliezen door afgeraffeld werk).![](/uploads/2023/03/draft_2_digital_step_5.webp) 

Zodra je aankruist dat je alles accepteert en goedkeurt, en op "Submit" klikt, is je boek definitief gepubliceerd.

Hier komt een _groot nadeel_ van D2D. Het is natuurlijk veel duurder om een eigen proefdruk te bestellen: maar liefst 30 dollar. (Bij MijnBestseller, bijvoorbeeld, kan ik voor 11 euro nog wat mijn proefdruk bestellen.) Dit komt waarschijnlijk omdat het

  * Een eenmalige druk is
  * Wereldwijd wordt verzonden
  * Met spoed wordt gedrukt én verzonden. (Anders duurt Printing-on-Demand altijd een stukje langer.)

## Afronding

Ta da! Je boek wordt wereldwijd uitgegeven! En het kost jou helemaal _niks_ (behalve natuurlijk tijd, aandacht, vaardigheid om het boek zelf te maken).

Nu je één versie hebt, kan je ook makkelijk meerdere versies maken. In het dashboard van het boek heb je het kopje "promotion" waarin je statistieken kunt zien. Soortgelijke statistieken zijn beschikbaar op verschillende plekken op de website.

Maar het makkelijkste is natuurlijk om op de knoppen rechts bovenaan te klikken: "Reports" (voor statistieken, royalties, etcetera) en "Account" (je accountdetails)

De statistieken zijn niet geweldig, maar ook niet de slechtste die ik ooit heb gezien. Ik wil vooral nog even goed praten over je **account.**

## Accountinstellingen

Als je hiernaartoe gaat, zie je een hele _waslijst_ aan dingen om in te stellen. Ik zou ten zeerste aanraden om dit allemaal even goed te bekijken. Sommige dingen zullen niet op jou van toepassing zijn. Andere dingen zijn behoorlijk cruciaal ... maar D2D laat je dat niet even weten.![](/uploads/2023/03/draft_2_digital_account_settings.webp) 

Ik zal twee dingen belichten: **Payment Information** en **Amazon Checklist.**

### Payment Information

Bij de eerste vul je jouw betalingsgegevens in. D2D kan betalen via Paypal, directe bankoverschrijving, of Payoneer. Maar het is een buitenlands bedrijf, dus je moet ook een "tax interview" doen. 

Ik heb dit al zo vaak gedaan, want ik heb via veel international websites geld verdiend (zoals met advertenties in mijn mobiele spelletjes). 

**Nederland heeft een verdrag met Amerika dat géén belasting wordt afgetrokken van _royalties_.** Zolang jij een eigen bedrijf hebt, kan je een W8BEN-I of W8BEN-E invullen en zo claimen dat 0% van je geld wordt achtergehouden. (De I staat voor _Individual_, zoals een eenmanszaak. De E staat voor _Entity_, dus een bedrijf.) Doe dit, zoek dit uit, anders verlies je 30% van je inkomsten voor niks.

### Amazon Checklist

Bij de tweede moet je wat vragen beantwoorden, anders wordt je boek niet op Amazon uitgegeven. En je wilt dat je boek op Amazon komt, want daar gebeuren 95+% van de boekverkopen.

{{% remark %}}
Voor zover ik nu kan zien, is het vrij makkelijk om later je boek weer uit de winkels te halen, of terug te trekken uit hun systeem. Als je bijvoorbeeld ontevreden bent of alles ergens anders wilt uitgeven. Dat heb ik niet zelf getest.
{{% /remark %}}

Deze checklist is vrij snel en makkelijk te doen. Ze vragen simpelweg of je ...

  * Echt alle rechten hebt
  * Niet hetzelfde boek tegelijkertijd (dubbel) via Amazon verkoopt
  * En niet gestraft bent of verbannen door Amazon (door misbruik in het verleden)

Het is wel een beetje knullig dat je, in de derde stap, een _mail_ moet sturen met een voorgekauwde verklaring van deze zaken. Een geautomatiseerde interface was professioneler geweest.

Dus ik stuurde die mail ... en ik kreeg behoorlijk snel een nette, diepgaande reactie. Ze hadden mijn gegevens bekeken en alles goed bevonden.

Maar ze raadden mij aan om alsnog Amazon _niet aan te vinken_ en het boek zelf via Amazon KDP (_Kindle Direct Publishing_) uit te geven. Hieronder de volledige mail:

> _Thank you for supplying your rights statement. During our review, we noticed that your book file is an ePub3. Amazon's support of ePub3 file format is unpredictable. On occasion, they'll accept the files through our account, but more often than not, those are rejected. And those that have been accepted never update, even when the author pushes changes. _

_Amazon's KDP service appears to accept and work with ePub3 file format, but the service we are on, Amazon Kindle Enterprise Publishing does not appear to offer the same support. At this time, we ask that you work directly with Amazon as we've historically been unable to get them to accept ePub3 format through KEP._

EPUB 3 is de laatste versie van het ebook formaat, met meer mogelijkheden (ook met oog op de toekomst). Mijn systeem (van website > ebook) werkt nou eenmaal volgens de EPUB 3 standaard. Dus ik wilde niet op het allerlaatste moment mijn hele boek _compleet opnieuw opbouwen en vormgeven_ zodat het een EPUB 2 kon zijn, én ik was al van plan om KDP een keer serieus te bekijken.

Ik heb gedaan wat ze zeiden. Met twee klikken had ik Amazon weggehaald als uitgever bij D2D. Toen heb ik zelf een (gratis) KDP account gemaakt en het boek via Amazon opnieuw ingevoerd.

Jammer, natuurlijk, dat ik nu op _twee_ plekken het ebook moet invoeren. Maar de wereld van ebooks is, om eerlijk te zijn, een _gigantische ramp_ en dit ging eigenlijk nog relatief vlekkeloos. (Binnen ~5 minuten was mijn ebook netjes via een eigen Amazon account ook gepubliceerd. Hun interface is zelfs sneller en heeft minder stappen dan D2D. Misschien komt hier later ook nog een artikel over.)

overigens is dit een bekende gewoonte van Amazon. Ze stampen constant nieuwe "services" uit de grond, die allemaal nogal op elkaar lijken maar niet precies hetzelfde zijn. Vervolgens laten ze de minst winstgevende services stiekem weer vallen. KDP is populair en kan Epub3 dus makkelijk aan. KEP, het systeem dat een bedrijf zoals D2D moet gebruiken om de boeken door te sluizen, is praktisch afgesloten en opgedoekt in de ogen van Amazon.

## Wat D2D _niet_ kan

Draft2Digital is volledig geautomatiseerd en behoorlijk minimaal.

**Geautomatiseerd?** Er is niemand die meekijkt. Niemand die je voorkant of inhoud met de hand _checkt_ of _maakt_. Zelfs niemand die je daarvoor optioneel (tegen betaling) kan inhuren via de website. 

**Minimaal?** Draft2Digital print alleen _paperback_ en geen _hardcover_. Ze doen dus werkelijk niks anders dan je boek in de winkels of bij de klant krijgen.

Maar meer kan je natuurlijk ook niet verwachten van een _gratis_ service. Maar als je dat wel wilt, moet je andere services overwegen, zoals ... 

  * IngramSpark. Daar betaal je per boek zo'n 50 euro om het uit te brengen.
  * PublishDrive. Daar betaal je 15-80 euro per maand om boeken uit te brengen en online te houden.

Veel andere services bieden wél hardcover. Dat zie ik als een belangrijke feature, want veel mensen kopen fysieke boeken _juist_ omdat ze die hardcover zo mooi vinden om in de kast te hebben of vast te houden. Ook maak ik (onder andere) prentenboeken, die je eigenlijk nooit als paperback wilt.

Andere services maken je boek beschikbaar voor fysieke winkels. Merk op dat dit _niet_ betekent dat je boek in winkels komt. Het wordt _beschikbaar_, het wordt _aangeraden_. Maar winkels besluiten natuurlijk zelf of ze vijftig van jouw boeken kopen en in de etalage willen. (Het zoveelste voorbeeld van marketing die niet liegt, maar wel misleidend is en klanten het verkeerde idee geeft.)

Sommige services zullen van jouw geld her en der advertenties plaatsen. Maar dan kan je beter dat geld zelf achterhouden en _zelf_ inzetten voor advertenties. Kost minder, terwijl je er meer controle over hebt.

Ik heb lang onderzoek gedaan en kon eerlijk gezegd de hoge prijzen bij andere services niet altijd verklaren. Vaak krijg je alleen een kleine _bonus_ of extra _feature_ hier en daar. Of ze houden eerst _dingen achter_, die je alleen krijgt als je meer betaalt.

Bijvoorbeeld, bij PublishDrive kan je bij het goedkoopste abonnement (15 euro per maand) slechts _één ebook_ online houden. Wil je meer boeken? Wil je ook een print versie? Dat wordt fors extra betalen.

Op dezelfde manier zet IngramSpark het neer alsof die 50 euro van jou goed besteed is aan ... een verzameling matig geschreven blogartikelen met "tips" en "schrijflessen".

Draft2Digital doet/kan veel _niet_. Maar ik denk dat het voor de meeste schrijvers de perfecte eerste service is, omdat het geen geld kost, maar tegelijkertijd veel dingen _beter doet_ (of vrijer laat) dan betaalde services. Het voelt als een instapservice.

## Conclusie

Ik ben zeer blij verrast over deze website. Makkelijk, snel, duidelijk. Met uitzondering van wat haperingen (zoals de rare coverregeling of hele dure proefdruk), is het op alle manieren een verbetering op wat ik eerder gebruikte. Ik zie mezelf de komende tijd hier mijn werk uitgeven.

Het is goedkoper. Het is wereldwijd. Het heeft meer functionaliteit en ondersteuning. Al heb ik veel daarvan niet nodig, het is altijd fijn om te hebben, en ik weet dat veel anderen het _wel_ nodig hebben.

Natuurlijk kan je voor de lage prijs van _het kost niks_ (van tevoren) ook veel dingen **niet**, zoals ik in de sectie hiervoor heb uitgelegd. Sommige dingen mis ik echt wel, zoals de mogelijkheid om hardcover te printen. Maar in mijn huidige situatie---zoals de meeste kunstenaars---heb ik simpelweg het geld niet voor een duurdere service of een grotere druk. 

Zoals je merkt, is mijn proefkonijn een Nederlands boek. Deze website is niet puur voor Engelse boeken, natuurlijk, maar ik zou wel aanraden dat je overweegt in die taal te schrijven. Het was vroeger al waar, en nu is het zeker waar: wie een groot publiek wilt bereiken en fatsoenlijke inkomsten wil op een boek, moet Engels schrijven.

Na het publiceren van mijn boeken, kreeg ik een dag lang mailtjes over dat een nieuwe winkel hem had geaccepteerd. (Met zelfs de specifieke tijd waarop het was gebeurd.) Het waren een beetje veel mailtjes, maar liever te veel communicatie/duidelijkheid dan te weinig.

Tot zover mijn recensie en uitleg van dit systeem. Hieronder geef ik ook kort wat plaatjes en opmerkingen over het proces van een _ebook_ versie maken voor ditzelfde boek. Daarna komen over tijd mijn resultaten, inkomsten, en eventuele nieuwe gedachten over het systeem.

## Overzetten naar ebook

Toen mijn printversie (grotendeels) was ingevoerd, hoefde ik dus alleen bij het boek op "start an ebook" te klikken. Het grootste deel was al ingevuld en dit is het eerste scherm dat je krijgt:

### Stap 1: Details![](/uploads/2023/03/draft_2_digital_ebook_step_1a.webp) ![](/uploads/2023/03/draft_2_digital_ebook_step_1b.webp) 

Wat is er nieuw? De _short description_. Die legt zichzelf uit. Ik denk dat het je tijd en energie meer dan waard is om hier echt iets pakkends en sterks neer te zetten. Iets anders dan je lange beschrijving, misschien. Want hoe zullen de meesten jouw boek vinden en kopen? Op basis van je voorkant, titel, en een snelle scan van je korte beschrijving.

Hier moet je opnieuw binnenwerk uploaden. _Maar hoort het systeem niet mijn PDF automatisch om te zetten?_ Dat kan, als je simpelweg dezelfde PDF hier opnieuw uploadt. 

In plaats daarvan, kan je ook een zelf gemaakte EPUB uploaden. Zoals verwacht heb ik dat gedaan. Het voelt aantrekkelijk om één keer je bestand te maken en die automatisch te laten overzetten. Lekker snel en makkelijk! Maar ik leerde lang geleden dat je _digitale_ en _fysieke_ versie van een boek vaak een paar cruciale verschillen hebben en dus een verschillende opmaak vereisen.

{{% example %}}
Eén van mijn boeken heeft een grote wereldkaart ( = schatkaart van piraten) aan het begin. Deze is cruciaal voor het boek, want er wordt vaak naar verwezen, en je kan het gebruiken om mee te puzzelen met de hoofdpersoon. Ik had al domweg mijn PDF "automatisch" laten omzetten naar een EPUB en stond klaar om die ook uit te geven ... tot ik realiseerde dat die kaart totáál niet leesbaar zal zijn op welke ereader dan ook.
{{% /example %}}

Zo zijn er altijd kleine verschillen tussen EPUB en PDF. Dus ik probeer meestal verschillende versies handmatig te regelen.

Dat betekent _niet_ dat ik het iedereen aanraadt. Ook deze keer had ik weer een heus gevecht met het systeem over wat een "geldige EPUB" is.

  * Toen ik mijn epub uploadde, kreeg ik alleen "error" en verder niks. Lekker behulpzaam.
  * Gelukkig ontdekte ik snel dat zij een [Epub Validator][2] hadden. Daar kon ik het bestand uploaden en zien wat er mis was.
  * Dit was er mis (_hier komt een heel technisch verhaal_): blijkbaar mag een `<br/>` tag niet, was ik vergeten alle plaatjes en lettertypes in mijn boek te vermelden in het OPF manifest, moet het _mimetype_ bestand perse als allereerste aan de EPUB toegevoegd (wie dat heeft verzonnen mag zichzelf opsluiten ergens), en zijn er sommige symbolen/karakters die niet mogen bestaan

### Stap 2: Layout

Net zoals eerst, zorgt mijn vooraf gemaakte EPUB dat ik hun editors niet meer kan gebruiken. Echter, als ik mij EPUB in de vorige versie (EPUB 2) had gemaakt, had dat wel gekund.![](/uploads/2023/03/draft_2_digital_ebook_step_2.webp) 

### Stap 3: Preview

Hier krijg ik dezelfde melding opnieuw. In de toekomst wil ik echt wel mijn epub/pdf via hun website opmaken. Maar bij dit boek kon dat niet---en ik wilde dit artikel simpel houden---dus dat bewaar ik voor een volgende keer.

Op deze pagina kan je jouw uiteindelijke boek op twee manieren downloaden: MOBI en EPUB. (Inclusief programma's waarmee je ze kunt previewen op je computer. Beetje jammer dat deze preview _niet_ in de website is ingebouwd, want dat is prima mogelijk. Ik gebruik al jarenlang Calibre voor het lezen/inzien van EPUBs.)![](/uploads/2023/03/draft_2_digital_ebook_step_3.webp) 

### Stap 4: Publish

Net zoals bij het andere proces, is je boek op dit moment nog _niet_ gepubliceerd. Dat gebeurt pas definitief als je, op deze laatste stap, helemaal onderaan, op "Submit" klikt.![](/uploads/2023/03/draft_2_digital_ebook_step_4.webp) 

Hier kies je voor welke **prijs** en in welke **winkels** je het ebook wilt verkopen. In principe wil je altijd alles aankruisen, maar er kunnen redenen zijn om winkels uit te sluiten. (Je verkoopt het al in die winkel via een andere route, te weinig opbrengst, ethische bezwaren tegen die specifieke winkel, weet ik het.)

Ook is het verleidelijk om ebooks spotgoedkoop te maken, maar doe het niet. Het devalueert de waarde van kunst nog verder (en die kan al bijna niet meer zakken), maar de meeste winkels hebben extra restricties op (bijna) gratis ebooks, of beloningen voor duurdere boeken. 

{{% remark %}}
Voor de winkels is het natuurlijk ook aantrekkelijker om ebooks van 5+ euro te verkopen, want daarop maken ze meer winst, en de kwaliteit is meestal hoger. Aan elk boek voor 99 cent verkopen, verdient niemand iets.
{{% /remark %}}

Hier krijg je geen aanbevolen prijs, want, tja, het is een ebook en je kunt _alles_ kiezen.

Als je dit allemaal hebt ingesteld, en je drukt op _submit_, is je boek definitief uitgegeven. (Of gepland om te worden uitgegeven op de _release date_ die je instelde. Maar zelfs dan is het aan te raden om pas op submit te klikken als alles af is. Sommige dingen kan je niet meer veranderen in de periode tussen "submit" en "het is daadwerkelijk beschikbaar".)

Merk op dat dit proces een stuk korter is _omdat ik al de informatie van de print versie had_. Zo wordt dezelfde cover, titel, etcetera hergebruikt voor de ebook versie. Als je dit wilt aanpassen, moet je in stap 1 klikken op "edit shared metadata and cover" (rechtsboven). Dat is het enige nadeel van zo'n verbonden systeem: het kan enigszins "onzichtbaar" zijn waar sommige instellingen ook alweer vandaan komen

## De Afterparty

Het is een beetje een gewoonte geworden om deze artikelen af te sluiten met "de afterparty", waarin ik probeer de komende 3-6 maanden updates te geven over hoe het verloopt. Was er nog meer waarover ik (on)tevreden was? Hoe zit het met de statistieken, verkoopcijfers, etcetera?

Als ik dit vergeet, herinner mij eraan.



 ****

 [1]: https://draft2digital.com
 [2]: https://draft2digital.com/book/epubcheck/upload