---
title: 'Keebble: Knickknack'
author: tiamopastoor
date: 2023-05-21T14:00:00+00:00
language: nl
thumb: /uploads/2023/03/keebble_knickknack_header.webp
categories:
  - Games

---
Jahoor, daar zijn we weer met een spin-off van een bestaand spel van mijzelf. Een tijdje geleden maakte ik [Keebble][1]. Geïnspireerd door Scrabble, maar dan sneller, gratis, simpeler en hopelijk beter.

Die versie is een _One Paper Game_. Dat is een genre dat ik heb uitgevonden waarvan de naam zichzelf uitlegt: je kan een heel spel spelen door simpelweg één leeg papiertje en wat pennen te pakken. Makkelijker en toegankelijker wordt het niet.

Deze spin-off was de volgende stap. (Qua moeilijkheidsgraad voor mijzelf om te maken en anderen om op te starten.) Een _Hybrid Game_. Ook iets dat ik heb bedacht: je speelt het spel analoog, op een papiertje, maar met de hulp van mijn website op een mobiel of tablet.

Bezoek hier de officiële pagina: [Keebble: Knickknack][2].

Wat zijn de veranderingen?

  * Alles wordt geregeld door mijn game op een apparaat: score bijhouden, wanneer het spel eindigt, etcetera.
  * Aan het begin van elke ronde, presenteert deze een paar opties. Tijdens je beurt doe je één simpele stap: je kiest een optie (door het aan te tikken) en voert het uit.
  * De meest voorkomende optie is natuurlijk: "plaats deze letters op het bord"
  * Maar je kan ook kiezen dat jij startspeler wilt zijn volgende ronde. (En dus als _eerste_ mag kiezen dan uit de mooie nieuwe opties.)
  * Of een powerup die permanent iets verandert. (Zoals: "de letter E is vanaf nu -3 waard")
  * En het wordt alsmaar gekker naarmate je meer uitbreidingen inschakelt :p

Je hebt nog steeds alleen een papier en wat pennen nodig. Deze regels zijn nog korter dan Keebble. Want het apparaat regelt veel, en een aantal nare uitzonderingen van Scrabble kon ik nu omzeilen.

Bijvoorbeeld: je krijgt dus letters via die opties en plaatst ze meteen. Dat betekent dat ik dus geen "hand" hoef bij te houden, of een handlimiet uitleggen, of wat je doet als je geen woord kan leggen. Allemaal niet aan de orde! 

Bovendien geeft dit extra mogelijkheden voor interessante regels. Ik houd enorm van hele interactieve spellen, waarbij je bovenop elkaars lip zit en elke beurt is spannend en belangrijk. Want elke zet, van elke speler, heeft invloed op wat jij wel of niet kan. In dit spel plaats je letters meteen en schrijft jouw icoontje erbij (om te onthouden dat jij die hebt geplaatst). Dat betekent dat jij kan scoren door letters van _anderen_ voor je woord te gebruiken. 

Als je houdt van Scrabble of taalspelletjes, raad ik mijn Keebble spellen zeker aan! Ook omdat er nóg een spin-off aankomt ... 

Maar dat zal wel de laatste zijn. Tot dan!

 [1]: /blog/2023/2023-03-22-keebble
 [2]: https://pandaqi.com/keebble-knickknack