---
title: Een anekdote over hoe jongens meisjes behandelen
author: tiamopastoor
date: 2023-06-27T02:00:00+00:00
language: nl
categories:
  - Anecdotes

---
Ik las laatst een column die, onder andere, ging over hoe veel vrouwen alsnog niet in bepaalde vakgebieden gaan werken "gedomineerd door mannen". Zelfs als er verder geen enkel obstakel is, vinden ze het een vijandige sfeer en willen er niet aan. Voorbeelden gaan doorgaans over technische vakgebieden waarmee ik redelijk bekend ben, want ik heb gestudeerd aan een Technische Universiteit.

Wie mij kent, weet dat ik in het algemeen vind dat mensen zeuren over niets. Kom met harde feiten en argumenten, of heb schijt aan wat anderen vinden/denken/menen dat "normaal" is en ga je dromen achterna.

_Maar_, toen ik dat las moest ik meteen denken aan een bijzondere interactie die ik zo'n 5 jaar geleden had.

Ik zit wel eens op online fora om antwoorden te zoeken op vragen zoals "hoe doe ik in hemelsnaam X in programmeertaal Y?" of "waarom maakt Photoshop ineens alles zwart ook al zeg ik duidelijk dat ik de kleur rood wil?"

En zo gebeurde het dat ik een vraag voorbij zag komen over hoe je in een vector programma twee vormen met elkaar versmelt. (Dus stel je hebt twee losse cirkels waarvan je één vorm wilt maken, hoe _merge_ je die dan?) Ik wist hoe dat moest, dus ik beantwoordde de vraag snel en ging door met mijn leven.

Een dag later krijg ik een reactie. Ik ontdek dat deze persoon een meisje van mijn leeftijd is. En ze is _zo dankbaar_ voor mijn hulp dat ze mij een bonus geeft. (Ik weet de details niet meer, maar het kwam erop neer dat zij iets van 50 cent tot 1 euro doneerde aan mij _via_ het systeem van het forum.) Ook heeft ze nog een vervolgvraag die ik tevens binnen tien seconden kan beantwoorden.

Ik ben helemaal verbaasd. Ik zeg haar dat ik niet weet wat ze zojuist heeft gedaan en ook niet denk dat mijn hulp nou legendarisch was.

Zij legt uit dat ze al weken met deze vraag zat. Ze wilde die vormen met elkaar versmelten omdat ze die moest 3D printen of uitsnijden voor haar studie. (En dan moest blijkbaar alles dus in één aaneengesloten vorm komen.)

Ze vertelde dat ze de enige vrouw was van haar leerjaar. En als ze deze vraag stelde aan de rest, dan zeiden ze dat de 3D printer "technologie was die vrouwen toch niet begrijpen" en soortgelijke dingen. Sommige lieten haar niet eens in de buurt van het apparaat, en als ze dan toch vragen had, dan deden ze het wel voor haar.

Dus wat is het gevolg? Zij durft nergens meer om hulp te vragen. Bang te worden afgewezen, bang te worden weggezet, bang te worden herinnerd aan hoe al die jongens denken dat zij véél meer verstand hebben van technologie dan zij.

En vervolgens is ze door het dolle heen als iemand haar gewoon antwoord geeft online en verder niks. Ze had er zelfs een euro voor over. En dat zegt heel wat, want in mijn _vele_ jaren van gratis werk publiceren online, heb ik in totaal slechts ~20 euro aan donaties ontvangen.

Ik heb dit nooit meegemaakt in mijn omgeving. Misschien is het toeval, maar alle jongens die ik goed heb gekend leken meisjes eerder te zien als een soort engelen die zij onwaardig waren. 

Ik weet ook niet waar dit gedrag vandaan komt. Wat ik wél vaker heb meegemaakt zijn jongens die, als ze "onder de jongens zijn", gaan klagen en zeuren over alles dat met vrouwen te maken heeft. Het is een bubbel waar je niet doorheen kan prikken, hoe vaak je ook zegt dat ze onzin uitkramen.

  * "Nee, meiden willen niet met mij samenzijn omdat ze gewoon niet weten wat ze willen."
  * "En die Laura dan? Waar je het laatst over had? Die leek aardig en geïnteresseerd in jou."
  * "Laura? God nee zeg, ver beneden mijn standaard. Doet niet eens een technische studie. Laatst kon ze niet eens de aan-knop van die nieuwe printer vinden! Echt dom. Ik verdien echt wel beter."
  * "..."

De meeste van die jongens willen stiekem graag samenzijn met een leuke meid. Dus waarom is dan je eerste instinct om je zo te gedragen? Waarom is je eerste instinct om het kleine groepje vrouwen in je omgeving weg te pesten? Je zou die nou _juist_ moeten omarmen! Ik heb het nooit begrepen.

Maar toen ik dit hoorde, kon ik wél begrijpen waarom vrouwen massaal denken "hartstikke leuk, we kiezen wel een andere studie".

Daar moest ik even aan denken. Verder heeft deze anekdote geen punt. Toedeledokie!