---
title: Sportclub van alle markten thuis
author: tiamopastoor
date: 2023-03-03T15:00:00+00:00
language: nl
categories:
  - Games

---
Ik heb al bijna vijftien jaar lang chronische gezondheidsproblemen. Het gevoel is dat ik véél artsen heb gezien en véél onderzoek heb gedaan naar gezondheid. Mede door te experimenteren met mijn eigen leefstijl en beweging. 

En toen ik laatst mijn (oude) [tutorial website][1] overzette, kon ik het niet laten een goede "gids" toe te voegen over gezondheid. Want ik weet er zoveel vanaf, en het is zó belangrijk. Ik begon te schrijven, en ik schreef door, en ik verzamelde _alles_ dat ik wist.

En tegen het einde kwam de realisatie: eigenlijk is variatie het belangrijkste.

Geen enkele houding is "perfect". Zoals mijn fysiotherapeuten leuk vinden om te zeggen: de beste houding is de volgende houding. Als je 16 uur per dag stijf rechtop zit, is dat nog steeds niet al te best voor je lichaam. Je moet juist variëren, soms even je rug buigen of strekken, soms even zitten en soms even staan.

Op dezelfde manier heb ik een geschiedenis van vervelende situaties omdat ik elke dag _op dezelfde manier trainde_. Ik heb jarenlang elke dag een uur gevoetbald in de achtertuin. Ja, dat is best goed voor je gezondheid. Ik had een geweldige conditie, balcontrole, sprintsnelheid, etcetera. 

Maar het was elke dag _precies hetzelfde_. Mijn benen waren beresterk, mijn armen deden helemaal niks. Sterker nog, ik compenseerde met de verkeerde spieren, om mijn gewicht te bewaren. Omdat ik dat _elke dag_ op precies dezelfde manier opnieuw deed, werd dit probleem _erger en erger_, totdat ik niet kon lopen zonder mijn schouders op te trekken.

Dat was allemaal voorkomen als ik had afgewisseld. De ene dag voetballen, de andere basketballen, de andere rare fitness oefeningen, de andere dag balansoefeningen.

Je ziet al waar ik heen ga.

Eigenlijk is het een slecht idee om een sportclub om één sport te laten draaien. Het lijkt mij veruit het beste om een sportclub op te richten waar je **elke dag een andere sport doet**!

Dan wordt je pas echt uitgedaagd. Dan kan je nooit "de verkeerde kant op trainen" of "slechte gewoontes aanleren". Want elke sport vraagt iets heel anders van je houding en je lijf. 

En als je een sport niet leuk vindt? Geen zorgen, want morgen doen we toch weer iets anders.

Die variatie (en voorkomen dat je verkeerd traint) zijn al reden genoeg om dit het beste idee van Nederland te noemen. Maar er is nog meer. Onderzoek toont al jarenlang aan dat wij het snelste leren en verbeteren door _willekeurige, onverwachte uitdaging_.

Bijvoorbeeld, stel jij wilt oefenen met ballen wegknuppelen bij baseball. Zo'n bal kan je op allerlei manieren gooien: rechtdoor, curve, hard, zacht. Een typische training zal dit groeperen: eerst krijg je tien zachte ballen, dan tien harde ballen, dan tien rechtdoor, enzovoort. Je weet precies wat er komt en je traint in een soort blokken.

Deze techniek is _significant minder nuttig_ dan als je simpelweg een willekeurige bal op je afkreeg. 

Je hebt geen idee wat er komt! Er zal een bal komen en jij moet je maar zo snel mogelijk aanpassen! (Het zal je niet verbazen dat mijn voorbeeld rechtstreeks van een onderzoek rondom baseballtraining komt.)

Die techniek werkt beter voor ons. We krijgen een dieper begrip voor een vaardigheid. We kunnen associaties leggen tussen de verschillende situaties die we meemaken. Doordat we moeten improviseren en geen zekerheid hebben, moeten we meer focussen en blijft de ervaring beter hangen in ons geheugen.

Oftewel, eigenlijk doen de meeste sportclubs in Nederland zichzelf tekort. Tennisvereniging? Ga toch weg. Ik wil een alle-sporten-vereniging.

  * Elke dag een andere sport.
  * Geen gedetailleerde of voorspelbare structuur voor de training, maar gewoon lekker _spelen_.

Als we dit doen, weet ik zeker dat Nederland over tien jaar alle gouden medailles op de Olympische spelen wint.

 [1]: https://pandaqi.com/tutorials