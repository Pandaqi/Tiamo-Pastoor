---
title: 'De Levenssaga: cyclus 2 (af)'
author: tiamopastoor
date: 2023-09-11T14:00:00+00:00
language: nl
thumb: /uploads/2022/10/levenssaga_website_header-1.webp
categories:
  - Miscellaneous

---
Enkele maanden geleden publiceerde ik de eerste helft van de tweede cyclus voor [De Levenssaga][1]. Dit is een aankondiging dat de laatste helft nu ook is gepubliceerd!

Dat betekent dat de levenssaga weer tien nieuwe verhalen heeft, dat de tweede cyclus af is, en ik waarschijnlijk niks meer toevoeg voor de rest van dit jaar!

Zoals verwacht, borduren deze verhalen voort op de eerste vijf. Het gaat nog steeds over de **Keten van Voedsel**. ****Een keten die, dankzij de mens, steeds machtigere dingen aan de bovenkant krijgt. 

Het 9e tijdperk van de Levenssaga is "de huidige tijd", waarin ik dus _mensen_ de hoofdrol kan geven en een hedendaags probleem kan gebruiken. Het 10e verhaal is "de toekomst", waarin ik kan fantaseren over hoe het waarschijnlijk verder gaat met onze kijk op voedsel. 

Ik moet zeggen dat deze verhalen nog altijd het makkelijkste zijn om te schrijven. Ook al is de levenssaga "fantasy" en zou ik in principe alles kunnen doen waar ik zin in heb :p 

De eerste 8 tijdperken bevatten nog geen _mensen_, want ja, die bestonden nog niet. (Wij zijn een behoorlijk "recente" diersoort, als je kijkt naar de geschiedenis van de aarde.) En dan moet ik echt _alles_ verzinnen en onderzoeken, wat die verhalen ietsje lastiger maakt.

Ook merk ik dat ze vaak net ietsje meer aanspreken. Want ja, het gaat over dingen die mensen _nu_ meemaken (of in de nabije toekomst waarschijnlijk meemaken). De hoofdpersonen zijn _mensen_, geen pratende leeuwen.

**Wat vind ik van de tweede cyclus?** Zoals altijd ben ik perfectionistisch en nooit tevreden. Ik heb nu zoveel geschreven, en ben er zo serieus mee bezig, dat ik wel véél meer feedback kan ontvangen. Deze feedback is vaak tegenstrijdig als het gaat om de Levenssaga. Het lijkt alsof het project bij sommige enorm in de smaak valt, en bij andere totaal niet. "You either love it or you hate it."

Dit onderscheid is wel, grotendeels, te verklaren op basis van hoeveel iemand leest. Vrienden/familie die bijna nooit lezen, of alleen non-fictie, hebben moeite om "in de Levenssaga te komen". Het idee van pratende dieren, van magie en mythes, zelfs al is het allemaal _gebaseerd op de waarheid en de echte geschiedenis_, is wat moeilijk voor hen. Andere proeflezers zijn lovend en vinden het erg goed, grappig en diepgaand.

Mijn plan was eigenlijk om rond deze tijd ook de _fysieke boeken_ te gaan uitgeven. Maar ik ben nog niet zeker genoeg. 

Bekijk het op deze manier. Het plan is om elk jaar een cyclus te schrijven. Er ligt een plan voor 40 cycli, hoewel die kan ingekort naar 10 of 20. Als ik _het grootste deel van mijn leven_ hieraan ga schrijven ... wil ik wel de sterkst mogelijke start hebben. Ik wil die eerste paar cycli ijzersterke verhalen hebben, die de allerbelangrijkste dingen vertellen en mij later geen problemen geven.

Terwijl ik deze tweede cyclus afmaakte, moest ik constant oude verhalen teruglezen om dingen te controleren. Mijn hoofd gaat dan automatisch in "edit" modus en past hier en daar paragrafen aan in die oude verhalen. Soms, als ik wat langere stukken lees, schrijf ik zelfs notities op over _grote_ veranderingen die ik wil doen.

Die veranderingen doe ik liever _nu_, dan wanneer mensen de _fysieke_ boeken al hebben gekocht en ik het eigenlijk niet meer allemaal kan aanpassen.

Ik twijfel niet over de _schrijfkwaliteit_ van de verhalen. Ik twijfel ook niet al te veel over de inhoud, het algemene idee, de identiteit van de saga. (Een raamvertelling, verhalen verwijzen naar elkaar, de rode draad met de godenkinderen.) 

Ik twijfel vooral over welke verhalen _eerst_ moeten komen. Over wat _prioriteit_ heeft en wat een zo sterk mogelijke _fundering_ levert. Over of dit wel een project is dat ik op deze manier nog 10+ jaar wil doen.

Dat was al het Levenssaga nieuws voor dit jaar! Tot de volgende cyclus.

 [1]: https://thesagaoflife.com/nl/