---
title: De toekomst van dit blog
author: tiamopastoor
date: 2023-10-10T14:00:00+00:00
language: nl
categories:
  - Updates

---
Ik twijfel al jarenlang over wat ik met dit blog en mijn schrijfwerk moet. Na veel nadenken, proberen en plannen veranderen heb ik _eindelijk_ de knoop doorgehakt en de volgende stap gezet. In dit artikel leg ik kort uit wat precies het probleem is, hoe het verder gaat met dit blog, en hoe mijn algehele online aanwezigheid er dan uiteindelijk uitziet.

## Wat is het probleem?

Er zijn eigenlijk drie problemen.

  * Mijn schrijfwerk is dit blog voorbij gegroeid.
  * Dit blog is Nederlands. In de toekomst zal ik bijna 100% Engels schrijven.
  * Dit blog is mijn enige website met een ander systeem (WordPress) en ik wil daar van af.

Mijn hoeveelheid schrijfwerk is de laatste jaren flink gegroeid. Die trend zal de komende jaren alleen maar doorzetten, zeker omdat ik al drie boeken heb gepland komend jaar die _zeker weten uitkomen_ (omdat ze af zijn). Dit blog was origineel niet eens bedoeld om mijn boeken te promoten, want toentertijd had ik niet eens boeken om over te spreken! Dus er is slechts één boekenpagina, wat simpelweg te weinig is. 

Ik zou een website moeten hebben die volledig is gericht op mijn carrière als auteur.

Daarbovenop komt dus het feit dat ik vanaf nu vooral Engelstalig schrijf. Zo'n website zou dus meertalig moeten zijn, zowel qua domeinnaam als inhoud. "Niet dat het uitmaakt", hoewel een leuke titel in het Nederlands, is compleet betekenisloos voor de rest van de wereld :p

Als laatste is dit blog gemaakt met WordPress. Hoewel het allemaal best _prima_ werkt, is het verre van ideaal. Ik krijg regelmatig mailtjes dat mijn blog er weer een half uur uit lag. WordPress is onnodig zwaar, traag, onvoorspelbaar---in ieder geval voor de dingen die _ik_ ermee wil doen. Alle inhoud die ik maak zit opgesloten in de database, in een systeem en formaat dat ik niet controleer, wat ik geen fijne gedachte vind. 

Nogmaals, dit is _prima_ voor redelijk kleine websites, of dingen die niet vaak updaten. Dit blog, echter, is gigantisch en update bijna elke dag, en ik wil het liefst zo snel mogelijk naar een beter systeem waarbij ik de inhoud volledig beheer. 

Ik wil het liefst naar exact hetzelfde systeem dat al mijn andere websites gebruiken. Dat zou het ongelofelijk simpel maken om _alles_ bij te houden en te updaten.

## Hoe lossen we dit op?

Dus wat is mijn beslissing?

Ik heb een nieuwe website opgericht: [tiamopastoor.com][1].

Dat is mijn echte naam. Zoals de meeste auteurs publiceer ik mijn boeken onder die naam. Lezers verwachten ook dat je website dan simpelweg je (auteurs)naam is.

Deze website is, in ieder geval voor nu, simpelweg een **kopie** van dit blog. Zelfde opmaak, zelfde insteek, en alle oude artikelen kopieer ik naar deze nieuwe website.

Het grote verschil? Het blog is slechts een _onderdeel_ van de website. Het is verplaatst naar "tiamopastoor.com/blog". De hoofdwebsite gaat over mijn boeken en mijn schrijfwerk. Die krijgen de spotlight en moeten makkelijk te vinden/kopen/lezen zijn. Zo kan ik nieuwe boeken aanprijzen, tellers laten zien met mijn voortgang/woordenaantallen, pre-orders instellen, enzovoort.

Dit kopiëren van de oude website is niet even knippen en plakken. Dat is nou juist het hele probleem! Het zit opgesloten in WordPress, dus ik moet handmatig alles omzetten en klaarmaken voor het nieuwe systeem. (Ik schrijf natuurlijk wat scripts om daarbij te helpen, maar die kunnen geen wonderen verrichten.)

Het kan dus een tijd duren voordat écht alle oude inhoud is overgezet. En de slechtste of oudste inhoud zal verdwijnen.

Deze website zal Engels zijn, hoewel de oude Nederlandse inhoud natuurlijk gewoon Nederlands blijft. (En ik geef het ook dat _label_, zodat mensen dit weten en er eventueel op kunnen filteren.)

## Wat ik ga kwijtraken

De nieuwe website zal ongetwijfeld sneller, mooier, en beter worden dan de huidige. Makkelijker om te updaten voor mijzelf, beter in staat mijn (schrijf)werk weer te geven.

Maar er zijn enkele dingen die ik kwijtraak. Ik _wil_ ze niet kwijt, maar na lang zoeken heb ik geen fatsoenlijk alternatief gevonden

Ten eerste, **reacties / comments.** De enige "gratis" systemen om deze te behouden, staan bekend om hun nogal ... lakse houding tegenover privacy en milieu. Daarmee ga ik niet in zee. Ik zou _zelf_ een systeem daarvoor kunnen instellen, wat ik lang geleden vaker heb gedaan, maar dat zou weer extra complexiteit meebrengen die ik juist kwijt wil.

Ten tweede, **abonnees / nieuwsbrief.** Het nieuwe systeem heeft simpelweg niet de mogelijkheid om automatisch updates te versturen als ik iets nieuws publiceer. Wederom, ik kan dit handmatig eraan _vastplakken_, maar dat doet veel voordelen van de nieuwe website teniet en heeft niet mijn voorkeur.

Ten derde, **bekendheid.** Over de jaren heb ik natuurlijk veel links opgebouwd naar dit blog. In Google, bijvoorbeeld. Maar ook op de achterkant van mijn werk of op willekeurige websites die naar een artikel van mij verwijzen. Dat raak ik allemaal kwijt als de domeinnaam zou veranderen.

## Mijn beste oplossing

In de ideale wereld ...

  * Draaien al mijn websites op hetzelfde simpele systeem (razendsnel en inhoud makkelijk te beheren)
  * En regel ik updates/nieuwsletter/inkomsten via een _andere_ service.

Ik heb gekozen voor _Patreon_. Ik plaats daar sowieso netjes updates van alles dat ik doe. Als ik iedereen daarnaar verwijs, kunnen ze me volgen. 

Het enige probleem is dat niet iedereen Patreon heeft of wil mij financieel wil steunen. Dus ik heb besloten om die updates geheel openbaar te maken. (Je kan iemand dan gratis en voor niets volgen, en de updates ook bekijken zonder account.)

Is dit perfect? Nee, natuurlijk niet. Maar ik heb tientallen scenario's doordacht en deels uitgewerkt, en dit is veruit het beste. Er zal een last van mijn schouders zijn als deze website netjes is opgeruimd en overgezet, en het zal de promotie van mijn werk vele malen effectiever maken.

## De toekomst van dit blog

Dus wat is de toekomst van dit blog?

Enerzijds wordt de inhoud overgezet. Die gaat niet weg, het verplaatst simpelweg naar een betere plek.

Anderzijds blijft dit domein nog even bestaan. Misschien een jaar, misschien langer. Ik maak duidelijk (aan Google, aan bezoekers) dat mijn nieuwe website de _juiste plek is_.

Mijn belangrijkste berichten kan ik dubbel laten lopen: ik publiceer ze op beide plekken. Maar langzaam zal het aantal updates op dit blog dalen, en dalen, en dalen. Totdat hij over een paar jaar helemaal verdwijnt. 

Ja, ik zal de comments van gebruikers missen. Zodra ik geen nieuwsbrief meer heb, zullen de "fans" die ik heb opgebouwd misschien vergeten dat ik besta. Ik vind het allemaal jammer, maar heb besloten dat de voordelen afwegen tegen de nadelen.

## Optioneel: een webshop

### Waarom?

Ook speel ik al lange tijd met het idee van een webshop. Het is nu nog zeker weten te vroeg: ik heb niet het startkapitaal of genoeg werk om te verkopen. Maar het is iets waar ik naartoe wil werken.

Bijvoorbeeld, ik ken enkele spellenuitgevers die spellen verkopen die je zelf moet printen (voor onder de 5 euro). Je krijgt dan dus simpelweg een PDF met de speelborden en regels. Dat loopt behoorlijk goed en wordt door sommige gezien als een geweldige uitvinding.

Tja ... ik doe al jaren hetzelfde, maar dan _gratis_! Op mijn website kan je honderden PDFs met materiaal voor spellen compleet gratis downloaden. (Nog beter, je kan het _zelf_ genereren met de instellingen die jou het beste uitkomen!)

Mijn beste spellen op deze manier _verkopen_, lijkt een logische en haalbare manier om inkomsten te krijgen. En daarvoor zou ik een eigen webshop nodig hebben.

Op dezelfde manier is het vele malen goedkoper om zelf 1000 kopieën van je boek te drukken en die te verkopen, dan om ze één voor één via de boekenwinkels te laten gaan. Tenminste, als je self-publishing doet. Met een webshop zou ik mijn boeken soms wel voor 10 euro minder kunnen verkopen.

Ik heb nu al ongelofelijk veel tekeningen gemaakt, karakters bedacht, en andere mooie dingen ontworpen. Deze verkopen op T-shirts of via ander merchandise is ook een vrij logische volgende zet. Zeker met het oog op de toekomst.

### Wat heeft dit te maken met de rest?

Nou, in eerste instantie wilde ik dus _nog_ een nieuwe website maken: de webshop.

Dit wordt, echter, allemaal nogal ingewikkeld en veel. Ik wil juist het aantal websites omlaag brengen en alles lekker simpel en duidelijk houden.

Bovendien heb ik over de jaren _afgeleerd_ om alles op één plek te doen. Een webshop die _al_ mijn verschillende vakgebieden door elkaar gooit, zou alleen maar verwarrend zijn. Iemand die er alleen komt voor _boeken_, moet eerst langs allerlei andere dingen die _niks_ met boeken te maken hebben.

En wat voor design moet het hebben? Zoiets als een _spel_ vereist andere data en design (als je het zo goed mogelijk wilt presenteren) dan een _boek_. 

_Iets dat "voor iedereen" is, is voor niemand._ _Iets dat alles probeert te doen, doet niks._

Dus ik besloot om géén aparte website te maken met een webshop voor _alles_. In plaats daarvan kan het _per domen_.

Net zoals ik **/blog** gebruik voor het bloggedeelte, zou ik dan **/shop** gebruiken voor het shopgedeelte. (Dus al mijn boeken zouden dan te koop zijn op **tiamopastoor.com/shop**.)

Het overzicht hieronder laat zien hoe lekker consistent en simpel dit is.

## Conclusie

### Mijn websites

Dit is dus een overzicht van mijn huidige online aanwezigheid. (En hoe het eruit zou zien als de webshops erbij komen.)

  * **Pandaqi** => al mijn spellenwerk. (`pandaqi/blog` voor het spellenblog, `pandaqi/shop` voor spellenshop)
  * **Tiamopastoor** => al mijn schrijfwerk. (`tiamopastoor/blog` voor _dit blog dat je nu leest_, `tiamopastoor/shop` voor de boekshop.)
  * **ElTroubadour** => al mijn muziekwerk. (`eltroubadour/blog` voor muziekblog, `eltroubadour/shop` voor muziekshop)
  * **RodePanda** => portfolio en overzicht, als een soort "inhoudsopgave" voor al mijn andere websites en projecten

Natuurlijk heb ik ook nog De Levenssaga. Maar daar is niks mis mee en die staat overal buiten. Het is mijn meest recente website, ik heb hem een tijd geleden al meertalig gemaakt, en het is simpelweg één project (niet een overzichtswebsite voor een vakgebied waarin ik werk)

## De overgebleven twijfels

De grootste twijfel voor de toekomst is dan _Rode Panda_. Misschien heb ik liever een Engelse naam voor mijn eigen bedrijf. Misschien wordt het portfolio overbodig zodra alle websites op zichzelf staan en vlekkeloos werken. Misschien verandert de wetgeving rondom freelance werk waardoor het, in mijn huidige situatie, onmogelijk wordt om hiermee door te gaan.

(Het kan zo zijn dat er over een paar jaar een peperdure verplichte verzekering komt kijken in het leven van elke ZZP'er. Zolang mijn inkomsten zo laag blijven dat de belastingdienst mij officieel geen bedrijf vindt, kan ik zoiets natuurlijk niet ophoesten.. Daarentegen is de kans groot dat ze juist voor diegene een uitzondering maken. Natuurlijk hoop ik dat mijn carrière er over enkele jaren beter voorstaat.)

De andere twijfel is **Pandaqi Tutorials** (op pandaqi.com/tutorials). Het was logisch om dit bij Pandaqi onder te brengen toen vrijwel alle tutorials over programmeren of spellen maken gingen. Inmiddels, echter, zijn er vele hoogstaande tutorials over _alles_ wat ik doe. Het is veel te groot en te goed om zomaar ergens onder te brengen, maar tegelijkertijd wil ik dus niet _nog_ een domeinnaam of _nog_ iets nieuws om te onderhouden. Voor nu is het netjes geïntegreerd met Pandaqi.

### Dus wat gebeurt er met dit blog?

Samenvattend, dit blog blijft nog minstens een jaar bestaan. Maar het zal minder en minder updates krijgen, terwijl de hele website verplaatst naar `tiamopastoor.com/blog`. Totdat het op een dag helemaal verdwijnt, als alles is overgezet en geregeld. Toekomstige inhoud zal voornamelijk Engels zijn en voornamelijk focussen op schrijfwerk.

Wie updates wil krijgen van alles dat ik maak en uitbreng, kan de betreffende websites regelmatig bezoeken, of mijn [Patreon][2] volgen.

Dit was zowel een aankondiging als uitleg!

Als je ideeën hebt over hoe ik sommige dingen kan opvangen (zoals het verlies van _comments_), laat het weten. Als je denkt dat ik gek ben geworden en een andere structuur nuttiger is, laat het weten.

 [1]: https://tiamopastoor.com
 [2]: https://patreon.com/tiamopastoor