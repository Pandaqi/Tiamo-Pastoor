---
title: Een Patreonprobeersel
author: tiamopastoor
date: 2023-03-05T15:00:00+00:00
language: nl
layout: horizontal
categories:
  - Miscellaneous

---
Ik worstel al lange tijd met inkomen genereren uit mijn werk. Dat is geen geheim, zeker als je me al een aantal jaar volgt.

Dit heeft allerlei redenen, maar de grootste is simpelweg dat ik niks geef om geld en er niet door gemotiveerd raak. Dus waar anderen kunnen denken "ik vind deze baan niet top, maar ik doe het voor het geld" ... werkt dat helemaal _niet_ bij mij. Ik zou nog liever vrijwilliger worden dan een goedbetaalde baan in de ICT krijgen. Weet je, nu ik erover nadenk heb ik eerder een soort _afkeer_ tegen geld.

Hoe dan ook, ik heb nog steeds wel geld nodig om te overleven en te eten.

Dus na wat onderzoek ben ik uitgekomen bij Patreon. [Bezoek hier mijn pagina][1]!

Ik merkte dat véél makers (of open source projecten) die ik volg en die succesvol zijn dit gebruiken. Vaak hebben ze niet of nauwelijks extra beloningen. Ze zeggen simpelweg: we maken dit project sowieso gratis beschikbaar voor iedereen, maar met jouw geld ondersteun je ons daarbij.

Dus dat leek me haalbaar.

Op Patreon kunnen mensen een lidmaatschap nemen (uit opties die jij zelf bedenkt en aangeeft). Vervolgens geven ze jou elke maand dat gekozen bedrag, en jij geeft hen het beloofde lidmaatschap terug.

Dus ik heb een stuk of 15 geldbedragen bedacht die me redelijk leken. Ook gaf ik elk lidmaatschap een naam (gegrepen uit de vele projecten die ik hiervoor heb gedaan). Toen schreef ik een beschrijving die hopelijk duidelijk is maar niet te lang en voegde de foto's toe die ik eigenlijk overal gebruik (van mezelf of Pandaqi).

Dat vond ik niet genoeg, dus ik wilde een paar berichten schrijven. Toen ik daarmee bezig was, realiseerde ik dat ik de afgelopen maanden alleen al iets van tien projecten had om te melden. Dus ik heb maar gewoon die projecten aangekondigd en de berichten gespreid over een lange periode. (Net zoals ik bij dit blog vaak een bericht schrijf en het dan pas in plan wanneer er tijd is. Meestal twee maanden later.)

En zo ontstond mijn Patreon pagina! Met het lanceren van al die nieuwe projecten (en nieuwe versies van websites), heb ik die ook maar gelanceerd.

Ja, het is allemaal wat karig. Ik wil nog fatsoenlijke plaatjes en misschien een filmpje toevoegen. 

Een groot vraagstuk is of ik wil laten zien hoeveel "backers" ik heb. Want ja, zolang dat getal op 0 staat, zal het eerder mensen _geen vertrouwen_ geven. Maar als je het weglaat, geeft het ook _geen vertrouwen_ :p

Maar het grootste vraagstuk is: _wat kan ik mensen teruggeven?_ Alles dat ik maak is al openbaar en vaak gratis. Ik schrijf al "behind the scenes" over alles. Wat kan ik nog _meer_ doen?

Dat heb ik dus, voor nu, open gelaten. 

Ik wil uiteindelijk wel _Merchandise_ verkopen, maar ik wil daar niet halsoverkop induiken.

  * Enerzijds wil ik het klimaat meenemen en niet _nog meer spullen_ de wereld inbrengen.
  * Anderzijds heb ik natuurlijk bergen aan karakters, tekeningen, schetsen, etcetera liggen die ik op T-shirts en dergelijke kan zetten.

Ik zou eventueel extra's kunnen bieden, zoals een gratis download van mijn laatste boek, of de mogelijkheid om mij direct een opdracht of verzoek te sturen. Maar ook dat moet ik allemaal over tijd uitzoeken.

Voor nu ga ik de komende maanden kijken of ik hiermee mensen kan vinden en aan me binden. En hoe het allemaal werkt in het algemeen.

Maar het is een stap richting "geld vragen voor al de dingen die ik doe" waar ik tenminste nog een _beetje_ achter kan staan.

Hieronder staan plaatjes die ik heb gebruikt voor de Patreon pagina. Waarom? Omdat ze _geen functionaliteit hebben_ om plaatjes direct te uploaden! Dus ik moet ze ergens anders hosten en dan de link erin zetten. Beetje een tegenvaller, Patreon.

{{% image-gallery %}}
 ![](/uploads/2023/02/ndhu_overview.webp) ![](/uploads/2023/02/pandaqi_games_overview.webp) ![](/uploads/2023/02/rodepanda_overview.webp) 
{{% /image-gallery %}} 

Een andere tegenvaller is dat de post _anders eruitziet_ achter de schermen dan publiekelijk. Nieuwe regels of spaties worden weggehaald. De witruimtes zijn anders. Beetje amateuristisch én een tegenvaller. (Tevens de reden waarom ik er plaatjes tussen heb gezet. Anders ging het al mijn paragrafen tegen elkaar aan plakken, wat compleet lelijk en onleesbaar is.)

Ik heb daaromheen ook veel veranderd. De bestaande services die ik al gebruikte (zoals _Ko-Fi_) stonden allemaal onder andere namen, wat sowieso verwarrend is. Ik heb alles onder mijn eigen naam (Tiamo Pastoor) gebracht. Omdat het natuurlijk de gemene deler is en de enige naam die overal staat en overal klopt.

Ook stonden slechts hier en daar knoppen hiervoor---of opmerkingen dat ik een freelancer was. Dat is ook verbeterd. Nu staat op elke website, op veel plekken, duidelijk dat je me kunt steunen of inhuren (en hoe).

Ik probeer gewoon stapje voor stapje dingen uit, op zoek naar iets dat werkt, of een inkomstenbron. Maar zonder dat ik geheel stop met werken, want het belangrijkste blijft voor mij om dingen te blijven maken. (Deels voor mijn eigen motivatie en momentum. Anderzijds omdat ik liever of 5 jaar zeg "ik heb vijftig geweldige dingen gemaakt, en er weinig aan verdiend" dan "ik heb niks gemaakt en alleen maar gedaan aan marketing en gezocht naar geld")

We zullen zien hoe het loopt.

 [1]: https://patreon.com/tiamopastoor