---
title: Piraat Raadselbaard
author: tiamopastoor
date: 2023-05-12T14:00:00+00:00
language: nl
thumb: /uploads/2023/03/piraat_raadselbaard-header.webp
layout: horizontal
categories:
  - Releases

---
Onlangs heb ik een nieuw boek uitgebracht: **Piraat Raadselbaard**! (Ja, diegene die al sinds November op de website staat met "coming soon". Voor mijn doen is 5 maanden later best "soon".)

Temata is haar hele leven alleen opgegroeid, omdat haar piratenouders op gevaarlijke avonturen waren om schatten te zoeken. Maar dat is nu voorbij. Ze hoeft haar ouders niet meer te missen of straatarm te zijn. Ze komen eindelijk thuis met een gigantische schat, maar als ze die openen ... blijkt hij leeg.

Piraat Raadselbaard is een kinderboek van 200 pagina's vol mysteries, avonturen, bijzondere piratenkoningen, en vooral hints en raadsels. Want wie heeft hun schat verwisseld? Waarom lacht de hele Piratenraad haar ouders uit? En waarom laat iemand hints achter naar waar de échte schat ligt?

Bezoek de officiële pagina voor meer informatie, plaatjes, en de link om het te kopen: [Piraat Raadselbaard](/books/piraat-raadselbaard/) 

Daar vind je ook, zoals altijd, mijn dagboek dat ik bijhield tijdens het schrijven.

## Wat is er zo bijzonder aan?

Het is een _interactieve roman_. Aan het begin van het boek zit een wereldkaart, opgedeeld in 20 gebieden. Gedurende het boek verschijnen steeds hints die bepaalde gebieden laten afvallen. Zo kan jij, voordat Temata het ontdekt, al voorspellen waar de schat (of een andere bijzondere plek) is! En als je nóg beter oplet, kan je zelfs nog meer uit de kaart halen ...

De _kaarten in het boek_ zijn dermate belangrijk, dat ik het niet kon uitbrengen als een _ebook_. De resolutie is niet hoog genoeg én er is geen makkelijke (consistente) manier om snel tussen pagina's te wisselen. (Ik overwoog om het ebook uit te brengen en dan een link te geven zodat mensen de kaarten _zelf_ konden printen en los ernaast houden. Maar dat vond ik toch geen goede oplossing.)

Dit boek is gebaseerd op een reeks gratis bordspellen die ik maakte! De ene is in het Engels en vooral voor oudere leeftijden: [Pirate Drawingbeard](/blog/2022/2022-07-28-pirate-drawingbeard/).

En als laatste ben ik iemand die probeert om _diepgaande verhalen_ te schrijven en kinderen als intelligente wezens ziet. Dit verhaal wordt verteld vanuit een jong meisje en is duidelijk een kinderboek. Het bevat grappen, fantasie en luchtig avontuur ... maar ook veel serieuze thema's. Zoals de wreedheid waarmee de echte piraten opereerden, inclusief het geweld. De vraag "hoe ver mag je gaan als je moet overleven?"

Zoals altijd is de eerste ~10% beschikbaar als inkijkexemplaar, als je onzeker bent of het iets is voor jouw kind. Op dit moment heb ik alleen prentenboeken en romans voor oudere leeftijden ter vergelijking; dit is mijn eerste _roman_ voor kinderen.

(Voor mij is er nog iets bijzonders. Ik heb al mijn hele leven de nare gewoonte om _over mijn woordenlimiet te gaan_. Mijn boeken werden steeds veel te lang. Dit is de eerste keer dat ik netjes onder de limiet voor kinderboeken bleef, zelfs al in de eerste versie! Vooruitgang! Nu ben ik een echte schrijver!)