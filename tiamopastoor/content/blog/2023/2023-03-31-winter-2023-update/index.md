---
title: Winter 2023 update!
author: tiamopastoor
date: 2023-03-31T14:52:32+00:00
language: nl
layout: horizontal
categories:
  - Updates

---
Vorig jaar schreef ik een update aan het eind van elke maand. Zoals beloofd ga ik dit jaar een update doen per _seizoen_ of _kwartaal_. Het zorgt dat ik net wat meer zinnige dingen kan zeggen.

Wat was het plan voor deze maanden?

  * Kleine (mobiele) spelletjes afmaken. Het liefst een paar dagen werk en dan af.
  * Veel schrijfprojecten afmaken. Sommige zijn al af maar behoeven een tweede versie, andere waren nog niet zo ver.

## Januari-Maart

### Een Engels project

Ik wilde oefenen met Engelse fictie schrijven, want ik verwacht binnen een paar jaar vooral Engels schrijfwerk uitgeven. Rond oud en nieuw bedacht ik een leuk idee hiervoor. Iets voor kinderen, iets dat korte boeken met luchtige avontuurtjes oplevert, iets dat _haalbaar voelt_.

Rond deze tijd kreeg ik, echter, ook wat (harde) feedback en lessen mee over mijn schrijfwerk van vorig jaar. Dus toen ik net het originele plan voor deze reeks had geschreven ... besloot ik dat het compleet opnieuw moest. En veel beter. En niet zo'n _chaos_ zoals bij mij gewoon is.

Dus dit project werd een week vertraagd, waarin ik drie keer opnieuw de eerste paar hoofdstukken schreef. Maar toen we eindelijk goed van start waren, waren we ook goed van start.

(Zolang ik een redelijk idee heb waar we heen gaan, schrijf ik zo'n 5,000 woorden per dag. Dat is een kinderboek in twee weken. Ik zag dat sommige schrijvers hun woordenaantal per dag bijhielden en wilde dat ook eens proberen. Dus dat zie je aan het einde van dit artikel.)

Dit idee had zoveel potentie voor meerdere delen, dat ik gewoon door wilde schrijven en meteen boek twee, drie, etcetera optekende. Tja, daarin ging de meeste tijd zitten.

Deel 1 (eerste versie) was geschreven in 9 dagen en kent 37,818 woorden. (Dit werd uiteindelijk zo'n 40,000, na herschrijven en vooral belangrijke toevoegingen.)

Ik moet zeggen dat mijn angst voor Engels schrijven ongegrond was. Er waren nauwelijks obstakels en binnen een paar hoofdstukken was het alsof ik Nederlands schreef. Algemene schrijfvaardigheid in Nederlands en non-fictie Engels is blijkbaar breed toepasbaar.

Wel zal mijn taalgebruik relatief simpel zijn, want tijdens het schrijven komen vooral de simpelere woorden en uitdrukkingen tot mij. Over tijd zal ik meer comfortabel woorden met Engelse fictie en meer gevarieerd schrijven---hopelijk. 

(Bijvoorbeeld, in het Nederlands gebruik ik automatisch allerlei alternatieve manieren om te zeggen dat iets "ergens naartoe beweegt". In het Engels liggen alle synoniemen en uitdrukkingen hiervoor niet op het puntje van mijn tong, dus wordt het vaak simpelweg "to move".)

Daarom koos ik ook een kinderboek. Ik test de leesbaarheid van de tekst met de bekende testen (zoals de Hemingway Editor) en probeer mijn taalgebruik rond grade 2 / grade 3 te houden. 

### Pandaqi Tutorials

Ik ben nog steeds bezig met die gigantische tutorial website overzetten: [Pandaqi Tutorials][1]. Deels omdat het mijn eerste serieuze project was, dus het is een _chaos_ en veel werk. Anderzijds omdat ik het grootste deel herschrijf---of een hele nieuwe cursus schrijf over iets waarvan ik nu weet hoe belangrijk het is.

Maar er zit geen deadline op. En het is monotoon werk. Dus ik doe het sporadisch :p Ik verwacht dat alles eindelijk is overgezet, en dat project helemaal afgerond, tegen deze zomer.

Ik doe er nu wel een beetje negatief over, maar eigenlijk heeft hier de meeste tijd in gezeten afgelopen drie maanden. Want ik ben perfectionistisch en wilde perse de nieuwe tutorials _heel goed maken_. Dus ik heb ...

  * Mijn eigen muziekspeler gebouwd zodat ik interactieve voorbeelden kon geven bij mijn muziektutorials
  * Mijn eigen muziek _editor_ gebouwd (zodat ik interactieve voorbeelden kon geven)
  * Mijn eigen **programmeertaal** ontwikkeld (zodat ik interactieve voorbeelden kon geven bij mijn programmeertutorials)
  * You get the point.

## Maart

### Piraat Raadselbaard

Een paar mensen hadden het boek uitgelezen en feedback gegeven. Ik ben zelf eigenlijk behoorlijk tevreden over dit boek---een zeldzaamheid---en wilde het niet langer op de plank laten liggen. (Ook staat het al maandenlang op mijn blog dat het rond December uitkomt :p)

Wat heb ik veranderd?

  * De piratenkaart aan het begin van het boek is nogal cruciaal. Die kwam nog niet zo goed uit de verf, zeker niet in zwart-wit. _Dit was het grootste probleem._
  * Sommige stukken van het verhaal voelden niet duidelijk genoeg, of té onverwacht, dus dat heb ik geprobeerd op te lossen.
  * Ik was inconsistent met hoe ik de gedachten van het hoofdpersonage liet zien. Soms normaal, soms schuingedrukt. Dat heb ik rechtgetrokken.
  * Ik had een lijst van kleine aanpassingen om de wereld verder op te vullen: piratenuitspraken om terug te laten komen, een personage dat eigenlijk té weinig te doen had een tweede leven geven, een paar hoofdstukken die hun omgeving beter kunnen beschrijven.

Maar zoals ik al zei, het boek was verder verrassend ... solide. Goede tempo en veel actie vanaf het begin. Goede mysteries met bevredigende oplossingen. (Daar kreeg ik de meeste complimenten over en dat is fijn om te horen. Hoewel het vaak werd verpakt als "ja die paar hoofdstukken in het midden begreep ik niet 100%, maar dat _einde_ maakte alles goed")

### De vijf eilanden

Dit boek heb ik vorig jaar ook meermaals genoemd. Het is ingestuurd op meerdere schrijfwedstrijden, maar heeft nergens gewonnen. Dus ik wilde een (snelle) laatste versie doen en het dan zelf uitgeven.

### Jij moet het eerst zeggen

Inmiddels al een jaar geleden, vertelde ik over een andere jongerenroman die ik half had geschreven (in een weekend) en toen vastliep. Deze wilde ik ook afmaken.

Dus grote delen zijn herschreven. Sterker nog, ik heb een nieuw document aangemaakt en ben gaan overtypen van de eerste versie. Door dat te doen werd ik weer bekend met hoe het ging, maar heb ik vooral vrijheid om ter plekke hele paragrafen weg te halen of toe te voegen. (Ik typ snel, zeker na al die jaren van schrijven, dus het valt mee hoeveel extra werk zoiets is. Ik vind de voordelen opwegen tegen de nadelen.)

En toen hoefde ik slechts mijn plan richting het einde te volgen. (Het boek hangt 100% af van één belangrijke plot twist of truc. Normaal gesproken plan ik niet zo ver vooruit, maar nu moest het wel. Dus ik had al per hoofdstuk, duidelijk en concreet, liggen wat er moest gebeuren.)

Er was een tijd dat ik van plan was veel jongerenromans te schrijven. Die wens is toch een beetje vervlogen, mede omdat jongeren nu bijna alleen nog _Engelse fantasy_ lezen. Tenzij ik een idee heb waarvan ik zeker weet "dit blaast elke puber omver", voelt het toch alsof je jouw eigen verkoopkansen verprutst.

Dit boek wilde ik per se afmaken, want ...

  * Het was al vrij ver
  * De opzet en de plot twist zijn sterk
  * Afmaken is goed
  * Het gaat heel direct over het verlies van mijn eigen broer en de enigszins mysterieuze omstandigheden daaromheen. Dus het voelde persoonlijk en waardevol om te maken, zelfs als er 0 interesse is van buitenaf.

Dus deze drie boeken heb ik verspreid over het komende half jaar. (Het voelde erg stom om ze allemaal maar in hetzelfde weekend te publiceren :p)

"_Afmaken is goed", Tiamo? En waar zijn die andere 10+ projecten die je de afgelopen jaren hebt genoemd en aan gewerkt? Dat grote computerspel?_ Ja, nou, ik vind het ook super vervelend, maar mijn laptop kan die projecten niet meer aan. Hij is zo oud, langzaam, kapot. Ik kan een paar toetsen van mijn toetsenbord de helft van de tijd ook niet meer gebruiken.

Maar ik heb niks anders. Dus _enigszins complexe computerspellen maken_ is de komende tijd niet aan de orde. Ik ben aan het sparen om hopelijk de komende jaren een fatsoenlijke computer te kopen, zodat ik weer mijn eigen half afgemaakte projecten überhaupt kan openen.

## Een nieuwe aanpak

De afgelopen drie maanden ontstond een nieuwe aanpak, compleet uit zichzelf, waarvan ik nu al weet dat hij heel goed voor mij werkt.

Naast mijn laptop ligt een papiertje. Elke keer als ik een nieuw project begin, plan ik in wanneer deze wordt uitgegeven. Er is maar één regel: twee projecten per maand, niet meer en niet minder. (Dus de eerste zal rond de 10e uitkomen, de tweede rond de 20e van die maand.)

Waarom werkt dit zo goed?

  * Ik kan direct al mijn marketing inplannen. (Zoals artikelen op dit blog dat iets nieuws is uitgekomen, mijn Patreonpagina die ik nu bijhoudt, etcetera.) Eén dagje doorwerken en dat is allemaal _klaar_. Dus ik heb elke week een soort "marketing- en plaatjesdag".
  * Ik heb een deadline _en_ die staat dus al vast, dus ik kan niet uitstellen of het project halverwege opgeven.
  * Tegelijkertijd moeten projecten klein blijven, anders kan je niet twee dingen per maand uitgeven. Minstens twee keer in de maand heb ik het goede gevoel van "ik heb iets af en ik ben goed bezig" 
      * Bijvoorbeeld, ik kan niet meer zeggen "ik schrijf alle 10 de verhalen voor de Levenssaga in één keer". Nu zijn ze ingepland in groepjes van 3 of 4, zodat ik ze in het schema kan plakken.
  * Ik heb rust in mijn hoofd en mijn lijf. Want ik denk niet meer elke seconde "ik moet zo snel mogelijk dingen maken!", maar ik weet precies wanneer iets af moet, en dus ook dat ik na 8 uur werken op een dag kan stoppen.

Misschien ben ik nu te optimistisch. Maar dit hele simpele systeem lijkt geweldig te werken. Het blaadje staat al bijna vol tot het einde van het jaar. En het mooie is dat ik de helft van die projecten allang af heb :p

Ik heb nu al de lancering van een project gepland in Augustus, terwijl dat project praktisch af is. (Wil alleen nog een paar tekeningen beter maken en het spel vaker testen. Want dat is altijd goed met spellen, zeker bordspellen.)

Als je nu naar mijn [boekenpagina][2] gaat, zie je bijna vijf boeken al gepland staan, inclusief voorkant en alles.

Het geeft een soort rust. Het geeft zowel een reden om niks uit te stellen (of onafgemaakt te laten), als wel een reden om 's avonds eens te ontspannen in plaats van door te werken. 

(Nou verwacht ik mijn voorsprong wel een beetje te verliezen, want richting het einde van het jaar staan wat langere/moeilijkere projecten gepland. Maar dat zien we dan wel.)

## Conclusie

Van die computerspellen is dus vrij weinig gekomen. Ik was echt véél aan het schrijven en mijn laptop hangt aan z'n laatste pootjes. (Is dat de uitdrukking?) Ik heb wel flink wat bordspellen gesimuleerd én gemaakt.

Ik heb het idee dat ik grote sprongen maak met mijn schrijfwerk. De stap naar het Engels voelt logisch en dit voelt als het juiste tijdstip. De tijd zal leren of dat gevoel juist is.

## Woordenaantallen

Het leek me grappig om bij te houden hoeveel woorden ik per dag schrijf. Misschien helpt het met motivatie. Ik weet dat veel schrijvers het op die manier gebruiken: ze willen geen "zero day" hebben. Anders helpt het misschien met anderen een beeld geven van mijn werktempo.

Ik houd vooralsnog alleen mijn serieuze grote _projecten_ bij. Ik schrijf natuurlijk ook veel voor andere dingen (zoals dit blog), maar ik zag nog geen makkelijke manier om die data te verzamelen.

### Januari

  1. X (_nog steeds Kerstvakantie_)
  2. 4,781
  3. 1,571 (_realiseerde hier dat mijn Engelse project een beter begin nodig had_)
  4. 2,328 (_ook dit was niet het gehoopte begin, dus al deze woorden gingen in de prullenbak_)
  5. X
  6. X
  7. X
  8. X
  9. 4,539 (_fatsoenlijk begin voor dat Engelse project!_)
 10. 4,651
 11. 5,053
 12. 4,501
 13. 4,773
 14. 4,488
 15. 4,269 (_liep vast op iets dat ik moest uitzoeken, dus één van de hoofdstukken was maar half af)_
 16. 4,099
 17. 3,219 (_Engelse project, deel 1, is af! Dit woordenaantal komt deels doordat ik netjes opschreef wat ik allemaal had bedacht over de wereld, het personage, en het vervolg.)_
 18. X
 19. 6,370 (_weer bezig met tutorials overzetten voor Pandaqi Tutorials, wat praktisch alles herschrijven betekent)_
 20. 6,681
 21. 10,198 (_drukke drukke dag_)
 22. 11,212 (_tja, ik heb haast met het bijschrijven en overzetten van die tutorials_)
 23. 1,684 + 2,937 = 4,621
 24. 6,892
 25. 7,942
 26. 937
 27. 2,868
 28. 2,242
 29. X
 30. X (_hoop geschreven voor spelregels en documentatie, maar kan daarvan woorden niet tellen_)
 31. 12,681 (_je raadt het al: die tutorials_)

Dat zijn 120,916 woorden in een maand. Misschien moet ik toch wat gas terugnemen :p Nah, het zal niet altijd zoveel zijn. Dat herschrijven van tutorials krikt het allemaal omhoog.

### Februari

  1. 10,273
  2. 7,233
  3. 8,948
  4. 14,831 
  5. 3,732 (_hehe, de volgende grote groep tutorials is eindelijk helemaal overgezet_)
  6. X
  7. X
  8. X
  9. X
 10. X
 11. X
 12. 5,975
 13. 800
 14. 916
 15. 11,553
 16. X
 17. X
 18. X
 19. X (_héél veel schrijfwerk aan spelregels, code, etcetera---niet echt telbaar_)
 20. X
 21. X
 22. 919
 23. 6,158
 24. 4,827
 25. 3,078
 26. X
 27. 1,027
 28. X

Zie je wel, dit zijn maar 79,423 woorden. Ik kan wel normale aantallen schrijven.

### Maart

  1. 2,728
  2. 7,604
  3. 532
  4. 485
  5. 666 
  6. 1,085 (_allemaal kleine edits voor bestaande boeken; die zijn nu allemaal af_)
  7. X
  8. 3,448
  9. 2,770
 10. X
 11. 419
 12. X
 13. 2,023
 14. 1,020
 15. 3,292
 16. 10,471 (_eindelijk begonnen met grote edits voor laatste boek dat ik wilde doen dit kwartaal)_
 17. 11,841
 18. 11,933 (_het stuk dat ik vorig jaar schreef voor "jij moet het eerst zeggen" is nu helemaal ge-edit, de komende dagen schrijf ik verder en maak het boek af_)
 19. 6,157
 20. 4,671
 21. 5,401
 22. 3,431 (_boek af! over paar dagen laatste edits en veranderingen, dan echt af)_
 23. X (_ik weet niet, maar ik was te ziek/moe om mijn ogen open te houden deze dag_)
 24. 1,287 (_schatting van het woordenaantal van mijn edits => boek is af)_
 25. 3,483
 26. 2,675
 27. 3,972
 28. X
 29. 678
 30. 2,126
 31. 412

Dat zijn 94,610 woorden. Wederom wat omhoog geholpen doordat ik oude boekprojecten afmaakte. 

Ook is het aantal woorden dat ik besteed aan _marketing_ (in de breedste zin van het woord, dus mijn ontwikkelingsdagboeken, portfolio, dit blog, de projectpagina's, etcetera) niet te onderschatten. We zijn inmiddels op het punt dat ik een dagboek schrijf van 5,000 woorden over de ontwikkeling van een project---in één dag---en dat dagboek afsluit met "zo nou dit was een lekker kort en simpel project, met een lekker kort artikel als gevolg" :p

 [1]: https://pandaqi.com/tutorials
 [2]: /books/