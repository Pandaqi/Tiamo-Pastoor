---
title: 'Photomone: Digital Antists'
author: tiamopastoor
date: 2023-08-21T14:00:00+00:00
language: nl
thumb: /uploads/2023/08/photomone_digital_antists_header.webp
categories:
  - Games

---
Zoals de naam doet vermoeden, is dit een spin-off van mijn tekenspel [Photomone][1], maar dan volledig _digitaal_.

Het idee is hetzelfde: je communiceert geheime woorden door te tekenen op een veld. Maar het veld heeft allemaal willekeurige stipjes en je mag alleen tekenen met _rechte lijnen tussen die stipjes_.

Maar nu is er geen fysiek speelbord, geen pen waarmee je tekent, niks daarvan. Je start de website op een apparaat (met _touch screen_, bij voorkeur) ... en je bent al aan het spelen!

Bezoek hier de officiële pagina: [Photomone: Digital Antists][2]

## Dit spel was een keer géén hel

Meestal begin ik een project met het idee "oh dat doe ik in drie dagen, dit idee is geweldig", en eindig vier weken later met "MIJN GOD ALLES CRASHT".

Dit spel niet. Ik voel me weer een beetje professioneler :p

Nou is dit natuurlijk niet het moeilijkste om te programmeren. Het is een simpel spelletje en een canvas om rechte lijnen te trekken tussen punten. Bovendien had ik de meeste code al vanwege het originele spel. Maar toch.

Het kostte twee dagen om de digitale kant te regelen. Ik was veel meer tijd kwijt met de _regels_ uitdenken, de stijl, het algemene idee, en hoe ik het naadloos kon uitleggen aan spelers.

Want ja, bij zo'n spel kan je geen spelregelboekje stoppen, hoe kort die van mij ook zijn. Ik koos ervoor geen _enkele_ uitleg vooraf te geven. In plaats daarvan zit een tutorial ingebouwd in het spel (als je die aanzet; hij staat standaard aan). Die zegt, waar nodig, wat een icoontje betekent of wat je doel nu is.

Het nadeel is wel dat er dan weinig interessants te zeggen is over het project! Geen grappige anekdotes van domme dingen die ik deed. Geen verhalen over rare fouten of moeilijke problemen.

Ik dacht: "hé, laat ik Photomone volledig digitaal maken, speelbaar met één apparaat"

En dat, eh, _deed ik_ in iets meer dan een halve week.

Natuurlijk geen spectaculair spel als gevolg. Maar iedereen kan dit zo opstarten op z'n smartphone en spelen met diens kinderen, familie, vrienden, whatever. Het is zelfs simpel genoeg dat het mijn "kan je het spelen met vreemdelingen in de trein"-test waarschijnlijk doorstaat :p

 [1]: /gewoon-een-gedachte/photomone
 [2]: https://pandaqi.com/photomone-digital-antists