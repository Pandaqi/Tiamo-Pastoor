---
title: Zomer 2023 Update!
author: tiamopastoor
date: 2023-09-30T14:00:00+00:00
language: nl
categories:
  - Updates

---
Welkom bij het artikel waarin ik vertel wat ik heb gedaan (of wat er is gebeurd) de afgelopen drie maanden (Juli, Augustus, September 2023)!

Ook houd ik hier mijn woordenaantallen bij elke dag, want ik merk dat ik dat fijn vind. In de toekomst moet ik misschien een beter systeem daarvoor vinden, zoals een teller op de homepage van dit blog. Voor nu is het een lijst onderaan deze updates.

## Pandaqi Tutorials

Eind vorige maand was ik begonnen met de volgende grote groep tutorials voor [Pandaqi Tutorials][1]. De helft daarvan was _nieuw_, de andere helft was _overzetten van oud werk_.

De grootste toevoeging is een collectie (van 7 cursussen in totaal) over (creatief) schrijven. Dus denk aan ...

  * Storytelling => algemene cursus voor beginners, die verwijst naar de andere meer specifieke cursussen wanneer nodig
  * Plot
  * Character
  * Dialogue
  * Prose
  * Worldbuilding
  * Publishing

Het duurt zeker ~3 dagen om de hele tekst te schrijven, vaak nog wat langer om plaatjes en extra afwerking te doen. Meestal nam ik na zo'n cursus een week pauze om op te laden qua tutorials schrijven. Dit heb ik dus verspreid over de _hele periode_ gedaan.

Mijn doel, zoals altijd, was om ...

  * Alles op te schrijven dat ik weet (na jaren ervaring en vele boeken) en dat gratis aan te bieden.
  * Deze informatie te onderwijzen op een manier die daadwerkelijk _leuk_ is en _werkt_. (Op basis van al mijn onderzoek over hoe onze hersenen leren, hoe mensen informatie opnemen, etcetera.)

Uiteindelijk zijn het hele hoogwaardige cursussen geworden (in mijn ogen). Goed geschreven, mooie plaatjes, interactieve/speelse onderdelen waar mogelijk, voorbeelden uit de vele boeken die ik heb gelezen (van andere auteurs) en geschreven (van mezelf, duh).

_Huh, hoe krijg je interactieve onderdelen?_ Ja, bij deze schrijfcursussen was het lastig. Zoiets als programmeren is automatisch interactief te maken, door bijvoorbeeld spelletjes te maken. Maar uiteindelijk vond ik twee onderdelen die geweldig werkten.

  * De helft van schrijven is _herschrijven_. Dus ik schreef een tool die ("slechte") voorbeeldzinnen kon geven die je dan kon herschrijven. Diezelfde tool geeft wat ruwe statistieken die handig zijn, zoals hoeveel "(te) lange zinnen" je hebt gebruikt.
  * Een ander belangrijk deel is het bedenken van informatie of creatieve ideeën, zeker als je weer eens vastloopt of geen inspiratie hebt. Daarvoor hebben computers een makkelijke oplossing: ze kunnen je willekeurig gegenereerde "writing prompts" geven. (Dus je krijgt bijvoorbeeld een knop met "geef me een personage!" en je krijgt vijf willekeurige eigenschappen. Meestal zit er wel iets tussen dat je in staat stelt door te schrijven.)

(Natuurlijk is de derde reden dat deze tutorials automatisch reclame maken voor mij en mijn werk. En ik heb maar liefst 10 euro aan donaties gekregen de afgelopen paar jaar, dus ik denk dat ik _stinkend rijk_ ga worden!)

### Maar waarom?

Ik moet wel zeggen dat motivatie soms even verdwijnt. Dan vraag ik me af waarom ik dit doe. Ik verdien er geen geld aan, er zijn natuurlijk vele andere (betaalde) cursussen over deze onderwerpen, en het is echt _veel_ werk.

Om mezelf te herinneren, heb ik een soort "mission statement" op de voorpagina van de tutorialwebsite gezet. (En verder uitgelegd op een aparte pagina.) 

Ik ben ervan overtuigd dat kennis en onderwijs geheel gratis en toegankelijk zou moeten zijn.

Dankzij internet, en mensen zoals ik met deze instelling, is dit al jarenlang _honderd procent_ een mogelijkheid. Je hoeft geen dure boeken of cursussen te kopen. Je hoeft geen duizenden euro's studieschuld op te lopen. Je hoeft niet te wachten tot een ander je iets leert of geld uit te geven. 

Alles dat je zou willen leren, kan je leren door online gereedschappen te zoeken, en er vervolgens zelf heel veel mee bezig te zijn.

Althans, dat is waar voor "vrij veel" dingen. Mijn tutorials website probeert het waar te maken voor nog wat meer dingen :p

Op naar een toekomst waarin kennis en informatie een gratis basisrecht is. Mede zodat we het hele mislukte onderwijssysteem dan geheel kunnen afschaffen.

## De Levenssaga

Vrijwel al het werk was vorige periode gedaan. Ik schreef alleen het allerlaatste verhaal (helemaal) en redigeerde even later de laatste helft (6-10).

Daarna had ik besloten om de eerste cyclus te vertalen naar het Engels. Dit is onderdeel van mijn algehele shift naar Engelse fictie uitgeven, en vorige periode had ik de website al ondersteuning gegeven voor meertaligheid.

Ik was hierin wat terughoudend. Enerzijds is vertalen ietwat saai, anderzijds zou dit de verhalen definitief "vastleggen". (Ik ga niet nog dingen aanpassen in _twee_ versies, in andere talen, op een later moment.)

Maar uiteindelijk moet je ergens de knoop doorhakken en stappen vooruit zetten. Het hele idee van de Levenssaga is dat je elk verhaal op zichzelf kan lezen, in elke volgorde, wanneer je wilt. Dus de eerste cyclus _hoeft_ niet "perfect" te zijn, want misschien lezen mensen wel als eerste een verhaal uit de tweede cyclus, of nog later.

Over dat vertalen verschijnt nog wel een artikel. Ik hoopte AI/algoritmes te gebruiken om dingen te versnellen, wat deels succesvol was en deels totaal niet.

En ik herhaal wat ik volgens mij vorige periode ook al zei ...

  * Er _komen_ officiële uitgaven die je kan kopen, maar nog niet dit jaar.
  * Ik moet goed nadenken hoe ik dit in de toekomst plan. Alles samengenomen zijn de 10 verhalen (van elke cyclus) richting de 150,000 woorden. Dat is gewoon _twee volledige boeken_. Dat kan ik niet zien als een "bijdingetje dat ik rond de zomer doe" :p

## Bordspellen

De bordspellen die deze periode uitkwamen had ik allang af ... _maar_ niet helemaal. Een aantal van die projecten had een onderdeel dat maar niet wilde werken. Iets dat door vele versies moet, problemen had die ik niet kon oplossen, en in het algemeen een hel waren.

Uiteindelijk besloot ik---soort van---om mijn verlies te nemen. Ik maakte het netjes af, loste de problemen op zo goed als mogelijk, maar gaf het dan alsnog uit. Vooral _Photomone: Antsassins_ is een matig spel geworden dat nogal afhangt van hoeveel energie spelers erin steken.

Op dit soort momenten is het altijd makkelijk om spellen maken op te geven. Je denkt dingen als "al mijn ideeën werken niet in de _praktijk_!" en "alles gaat zo moeizaam, niks werkt ooit de eerste keer!" en "waarom maak ik dit, niemand wil zo'n saai spel toch spelen?"

Maar in mijn ogen zijn er twee medicijnen voor deze gedachten.

  * Je maakt de projecten alsnog _af_ en deelt ze alsnog met de wereld. In het ergste geval, denk je er nooit meer aan en gaat door met je leven. In het beste geval---vaker dan je denkt---komt er ineens reactie. Of blijkt het later helemaal niet zo slecht, maar een mooie toevoeging aan je portfolio (bijvoorbeeld)
  * Je focust eventjes op je _innerlijke (positieve) motivatie_. Dus als je in de put zit over spellen, ga je dat ene spel maken waarover je al dagenlang enthousiast bent en de hele tijd over nadenkt. Volg eventjes die zeldzame passie om jezelf te herinneren waarom je het doet.

In de praktijk betekende dit dus ...

  * Een paar hele zware dagen om spellen (zoals _Antsassins_) naar 100% te krijgen.
  * En vele "vrije avonden" waarin ik pen en papier pakte en ter plekke zo'n spelidee (waarvoor ik wel innerlijke motivatie had) probeerde.

Zoals ze zeggen: "ideeën zijn waardeloos, het gaat om de uitwerking"

Veel ideeën voor (bord)spellen kan ik opschrijven in een paar regels, hoogstens een paar paragrafen. In die vorm klinken ze vaak nogal zoals honderden andere ideeën. Het _uitwerken_ maakt het uniek, en daar zit het meeste werk, maar ook de meeste beloning.

Dus ik schrijf bijvoorbeeld op: "Wat als je een spel had waarbij je niet kon winnen zolang je een bepaalde (slechte) kaart vasthad? Dus je moest op slimme manieren van dat soort kaarten af zien te komen?"

Nou, hartstikke leuk. Nu nog de andere 99,99% van het werk :p

Daarvoor zijn snelle testen met pen en papier zo handig. Zeker bij kaartspellen. Ik kan het idee hierboven zo testen door een stel kaarten uit te knippen, er wat getallen/woorden/acties op te schrijven, en dan te spelen tegen mezelf en te zien wat werkt.

(Hoewel ik inmiddels een verzameling "spelvoorwerpen" op mijn bureau heb staan, zoals gekleurde kubussen, dobbelstenen, pionnen, etcetera. Ik gebruik ze eigenlijk bijna nooit, omdat mijn spellen extreem simpel en minimaal willen blijven. Eén papier nodig, één stapel kaarten, en dat is alles.)

Nou, goed, wat is het resultaat in de praktijk?

  * Spellen afgemaakt die al bijna af waren.
  * Vooruitgewerkt op spellen voor volgende periodes. (Spellen zijn sneller te maken dan boeken. Dus die lopen een flink stuk voor op de planning :p Tenzij er iets misgaat, weet ik al welk bordspel volgend jaar zomer uitkomt. Qua boeken lag het nog helemaal open, zoals ik in het volgende stukje ga vertellen ...)

## Boeken / Schrijfwerk

### Nieuw

Het originele plan was om de _Trilogie van Nooitoud_ te schrijven: boekversies van musicals die ik jaren geleden schreef.

Maar ik vond dat ik weer dezelfde fout maakte als altijd.

  * Ik koos een te groot project met té veel nieuwe dingen tegelijk. (Mijn eerste _reeks_ boeken, allemaal Engels, voor steeds oudere leeftijden met elk boek, plus een trucje qua vormgeving en tijd dat ik héél graag wil toepassen.)
  * Op een moment dat ik er eigenlijk niet op zat te wachten.

Ik moet projecten kiezen waarvoor ik tenminste een _beetje_ motivatie voel op dit moment. En ik moet dingen kiezen die één nieuw ding doen dat mij uitdaagt, niet een stuk of vijf.

Dus ik koos het volgende.

  * Ik had één _Wildebyte_ boek (Engels) gewoon al af, maar mijn gekke hoofd was dat vergeten. Ik kon die _uitgeven_ en een tweede schrijven. Dit zijn korte boeken met een sterke structuur, dus een betere oefening voor _reeksen_. (Het eerste boek kostte twee weken om te schrijven.)
  * Ik besloot een _testverhaal_ te schrijven voor een ander idee. Deels om dus na te gaan of het zou kunnen werken en of ik het leuk vond, anderzijds als gratis "preview" voor marketing later.
  * Ik begon aan een _op zichzelf staand_ Engels fantasyboek (young adult, dikker boek). 

Laatstgenoemde boek was een idee dat ik in Januari dit jaar al netjes had gepland. Het Word document (van zo'n 15 pagina's) bevatte de eerste hoofdstukken, de personages, de wereld, het algemene einde waar we heen gaan, _alles_. Voor mijn doen is dit een _ongelofelijke_ planning! Normaal gesproken begin ik een boek met een idee van twee zinnen en ik zie de rest wel gebeuren.

Als je denkt: _is dit niet een beetje veel? De meeste schrijvers doen hoogstens één of twee boeken per JAAR, toch?_

Ik schrijf dus heel improviserend, leunend op mijn intuïtie voor verhalen vertellen. Mijn insteek is nogal "ik doe maar drie weken over de eerste versie. Maar daar zitten zoveel gaten in dat ik het boek praktisch later een tweede keer moet schrijven, in opnieuw drie weken". 

Vraag me niet waarom, maar het werkt voor mij erg goed. Als ik langer dan een maand doe over een heel boek, dan is er iets goed mis en ben ik waarschijnlijk compleet gedemotiveerd of de draad kwijt. Dan ga ik ook fouten maken waarin ik compleet vergeet wie de personages waren en waarvoor ze stonden, alsof ze over datum zijn.

Ik denk dat je het kunt vergelijken met een _sprint_ versus een _marathon._ Ik werk in sprints. Ik schrijf razendsnel een heel boek, of maak razendsnel een spel, en daarna ga ik een paar dagen rusten terwijl mijn hoofd plotseling alle honderd fouten bedenkt die ik heb gemaakt. ("Oh shit, ik ben vergeten dat ene personage een fatsoenlijk einde te geven!" of "Aaah mijn spel werkt helemaal niet met _twee_ spelers, waarom zie ik dat nu pas?") 

Zodra ik de lijst met verbeterpunten heb, begint de volgende sprint. Na een paar sprintjes is zo'n boek dan af.

Op moment van schrijven heb ik _drie_ Wildebyte boeken af en staan ze gepland vanaf Januari volgend jaar. Hierover later meer, want er staan enkele grote veranderingen op de planning (nu ik switch naar _Engelse_ fictie en bijna volledig focus op mijn schrijfwerk).

### Schrijfwedstrijden

Ik deed vorige periode last-minute mee aan twee schrijfwedstrijden. (Ik schreef twee hele verhalen in vier dagen, want toen was de deadline voor allebei.) 

Tja, eh, allebei niet gewonnen. Maar zoals ik eerder zei, vond ik de verhalen eigenlijk behoorlijk prima, dus ik geef ze binnenkort zelf uit. Geen grote bombastische uitgave, natuurlijk, maar gewoon iets kleins waarvan enkele lezers misschien genieten.

## Woordenaantallen

### Juli

  1. 15,075
  2. 2,414
  3. 4,638
  4. 9,138
  5. 6,571
  6. 4,460
  7. 1,816
  8. 12,671
  9. 6,232
 10. X (_alle tijd kwijt met voorkanten ontwerpen van aankomende boeken_)
 11. 3,142
 12. X (_jup, weer voorkanten_)
 13. 4,296
 14. 9,361
 15. 10,317
 16. 11,319 (_eerste Engelse fictie boek "officieel" af, al was die praktisch al een half jaar af_)
 17. X
 18. 12,122
 19. 10,157
 20. 12,364 (_deel twee van Engelse fictie reeks af; ja, het zijn korte boeken_)
 21. 2,211
 22. 10,092
 23. 5,679
 24. 2,164
 25. 4,877
 26. 2,019
 27. 512 (_cyclus 2 levenssaga definitief compleet af_)
 28. 3,824
 29. 14,959
 30. 6,371
 31. 11,258

Dat zijn 200,059 woorden. Tja, productief maandje zullen we maar zeggen. Nogmaals, die _Pandaqi Tutorials_ én die korte _Wildebyte_ boeken hogen het nogal op. 

Zoals je ziet gaat het woordenaantal naar beneden als ik oude projecten moet _afmaken_. Dat gaat me veel minder goed af. En bij het redigeren typ je weinig nieuwe woorden. Je haalt vooral alles weg wat, achteraf, niet zo essentieel bleek voor het verhaal.

### Augustus

1. 2,827
2. 6,986
3. 4,917
4. 9,415
5. 15,176
6. 5,634 (_schrijfcursussen van Pandaqi Tutorials af_)
7. ? (_deel 3 van Engelse reeks af_)
8. 1,503
9. 3,647
10. 2,003
11. 1,017
12. 428
13. X
14. 1,002
15. 4,822
16. 9,111
17. 498
18. 12,516
19. 13,540
20. 14,689
21. X
22. 2,036
23. 4,109
24. 6,149
25. 3,515
26. 1,750
27. 524
28. 751
29. 502
30. 488
31. X

Dat zijn 132,157 woorden. Wederom een beetje een vertekenend beeld, vanwege die Tutorials, Wildebyte, én de Engelse Vertalingen van maar liefst 10 Levenssaga verhalen.

Beetje een raar maandje eigenlijk. Ongelofelijk veel verschillende kleine stukjes afgemaakt, van zowel kleine als grote projecten. Daarom zijn de woordenaantallen ook een beetje all over the place.

Maar dat kwam vanwege een zelf ingestelde deadline op 1 September … van 5 dingen die van elkaar afhingen en dus tegelijkertijd publiek moesten worden. Dus ik had per ongeluk ineens een héle strakke deadline gesteld voor een berg werk.

Maar ik heb ‘m gehaald, waarna ik in September weer terug kon naar meer regulier (schrijf)werk.

### September

1. X
2. 1504
3. 2681
4. X
5. X
6. X
7. 3,481
8. X
9. 1,566
10. 1,348
11. X
12. 800
13. 2,173
14. 2,980
15. X
16. 1,466
17. X
18. 4,549
19. 3,112
20. 3,678
21. 6,957
22. 8,137
23. 1,499
24. 1,503
25. 4,039
26. 1,500
27. 8,298
28. 1,662
29. 1,339
30. X

Dat zijn 64,272 woorden.

Die Tutorials zijn dus klaar voor in ieder geval het komende jaar, net zoals de Levenssaga (zowel Nederlands als Engelse vertalingen waarmee ik nog ietsje achterloop). Deze woordenaantallen komen dus bijna volledig van Wildebyte boeken en devlogs/dagboeken over het maken van mijn (computer/bord)spellen.

Daarnaast was ik gewoon een beetje moe, en werk ik niet zo lekker bij extreme hitte (zoals die eerste week van September), daarom lag alles eventjes stil.

Ik probeer echt rustdagen her en der te nemen nu. Het lukt beter dan vroeger, maar nog verre van 100%. 

(Op de meeste van mijn “rustdagen” heb ik een uur gesport en rustig ontbeten … en daarna tien uur gewerkt aan een of ander gek experimenteel idee dat ik al jaren had. Zo heb ik nu een stuk code die willekeurige speelborden kan genereren om Risk op te spelen xD Je ziet het allemaal wel een keer verschijnen volgend jaar. Als het niet naar 2025 wordt geduwd door andere gekke projecten.)


 [1]: https://pandaqi.com/tutorials