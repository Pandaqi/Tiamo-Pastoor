---
title: El Troubadour!
author: tiamopastoor
date: 2021-06-16T14:00:00+00:00
language: nl
categories:
  - Miscellaneous

---
Jaja, de tijd is gekomen, het nieuwe tijdperk is aangebroken, het klinkt je als muziek in de oren ...

**Ik heb eindelijk een website gemaakt voor al mijn muziekwerk!**

Bezoek de website op deze link: [https://eltroubadour.com](https://eltroubadour.com)

Vanaf nu staat al mijn muziek onder de naam "El Troubadour", of volledig "Tiamo, El Troubadour". Ik had de afgelopen jaren al enkele instrumentale albums onder die naam gepubliceerd, en ondanks een lange zoektocht naar iets beters ... vond ik niks beters.

{{% remark %}}
Ik schrijf zowel Nederlands als Engels. Ik maak muziek in vele genres. Ik ben voor nu een solo-artiest, maar mocht alles goed gaan zou ik het niet erg vinden om samen met anderen muziek te maken. Dus tja ... hoe vind je daar in hemelsnaam een artiestennaam voor? Uiteindelijk bestaat het woord Troubadour in zowel Nederlands en Engels, en het omschrijft denk ik het beste wat ik doe en wat voor muziek ik maak.
{{% /remark %}}

Voor nu staan alleen die (instrumentale) albums op de website, maar ik hoop vrij snel véél meer muziek erop te krijgen. De afgelopen 10 jaar heb ik _honderden_ nummers geschreven, waarvan ik het grootste deel best goed vind.

De afgelopen maanden heb ik al een stuk of dertig van die nummers opgenomen. Jammer genoeg had ik nog weinig ervaring met opnemen, dus veel van die nummers moesten opnieuw gebeuren, of ik ben nog aan het uitvogelen hoe ik ze "professioneler" laat klinken. 

{{% remark %}}
Met stip het _raarste_ fenomeen dat ik heb ontdekt, is dat ik _onder de noot_ zing als ik een koptelefoon op heb. Zonder koptelefoon? Ik zing zonder problemen de precieze melodie. Met koptelefoon? Ik zing de melodie ... maar exact 1/4 noot onder de juiste noot. Altijd. Overal. Het enige probleem is dus, dat ik die koptelefoon best wel nodig heb, anders hoor ik de begeleiding niet!
{{% /remark %}}

Maar de volgende EP is bijna af. Dat zal de eerste zijn met "singer-songwriter" muziek. Dus niet instrumentaal, maar mijn zangstem en een gitaartje. (Want de enige reden dat alle vorige albums instrumentaal waren, was omdat ik gezondheidsproblemen had en moeilijk kon zingen. Eigenlijk schrijf ik vrijwel nooit iets zonder tekst/zang.)

Dus mocht je mijn muziek willen horen, bezoek de website en houd het nieuws daar in de gaten!

Het betekent namelijk ook dat de grote pagina's over muziek van dit blog af zijn. (Of langzaam weg zullen gaan.) Ze hebben inmiddels al een (Engelse) versie op El Troubadour. 

De enige consistente factor in mijn leven was mijn eindeloze wil om _muziek te maken_. Dus ik vind het méér dan hoog tijd dat deze website er eindelijk is en dat ik mijn nummers met de wereld kan delen.

Hopelijk blijft het niet bij hoopvolle beloftes en zie je binnen een paar maanden van alles verschijnen :p

Tot de volgende keer,

El Troubadour!