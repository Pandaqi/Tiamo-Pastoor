---
title: Tien HACKS om BETER te schrijven!
author: tiamopastoor
date: 2021-09-08T14:00:00+00:00
language: nl
categories:
  - Anecdotes

---
Er was een tijd waarin YouTube video's gewone titels hadden, zoals "Mijn tips om beter te schrijven" of "Hoe je een betere schrijver wordt"

Maar inmiddels heeft iedereen geleerd dat clickbait niet alleen normaal is, maar zelfs essentieel is als je wilt opvallen. En zo kom ik dus elke dag video's tegen met titels als "18 Hacks for Writing" of "10 Secret Tips & Tricks to Mixing Better Music" (niet zo _secret_ meer natuurlijk, als je het van de daken schreeuwt)

Het is zo standaard, zo cliché, dat ik inmiddels de titels niet eens meer lees en standaard over dat soort dingen heen "scan". Het zal wel. Iedereen zegt het. 

Maar het leukste is nog dat de inhoud van deze video's in twee categorieën te plaatsen valt.

Aan de ene kant heb je de mensen die zo'n video maken en dan 10 minuten lang _overduidelijke dingen gaan vertellen_.

  * "5 Tips for Playing Guitar" heeft dan als grootste tip "Leer gitaarspelen!"
  * "18 Hacks for Writing" heeft als grootste hacks "gebruik de juiste grammatica" en "spel woorden op de juiste manier"
  * "7 Techniques for Professional Designs" heeft als belangrijkste techniek "gebruik geen lelijke kleuren"

Meestal herhalen ze dezelfde _overduidelijke informatie_ keer op keer, op een net iets andere manier, en weten daarmee een hele video vol te lullen. "Oh, als je beter muziek wilt maken, moet je leren muziek maken?! Nou, dat had ik nóóit gedacht!"

Aan de andere kant heb je mensen die zo'n video maken die _daadwerkelijk echt heel goed zijn in hun vak_ en meestal "hacks" vertellen ... die eigenlijk gewoon algemene solide levensprincipes zijn.

  * "5 Tips for Playing Guitar" vertelt dan bijvoorbeeld "oefen elke dag", "blijf jezelf uitdagen", en "neem jezelf op en laat anderen ernaar luisteren"
  * "18 Hacks for Writing" vertelt precies hetzelfde. Oefen elke dag, experimenteer en daag jezelf uit, stuur het naar anderen en vraag feedback.
  * "7 Techniques for Professional Designs' vertelt, je raadt het nooit, exact hetzelfde. Oefen elke dag, blijf nieuwe dingen proberen en nieuwe stijlen leren, zet het online en vraag om feedback.

Zij weten dat 95% van "goed worden in iets" betekent dat je er, over lange tijd, veel tijd en aandacht in steekt. Zij weten dat er geen "hacks" zijn, geen "tips en tricks", geen kleine beetjes informatie die je op magische wijze (in één klap) 1000x beter maken.

Maarja, zulke titels werken het best, dus iedereen doet lekker mee. En het probleem is dus: je weet vantevoren niet met welke je te maken hebt! Dus ik kijk uit voorzorg maar geen enkele van deze video's meer :p

Het enige alternatief wat je soms tegenkomt, is iemand die begint met hoeveel jaar ervaring ze hebben. Dus titels als "What I learned from 25 years as a musician" of "10 years of professional writing taught me this!" 

Ook dat is begrijpelijk, want het schept meteen het idee (bij de kijker) dat je wel verstand moet hebben van wat je doet! 

Meestal kijk ik deze video's nog wel. Hoewel het geen _garantie_ van kwaliteit is---iemand met veel ervaring kan nog steeds weinig weten, of simpelweg niet goed zijn in het _overdragen_ van die kennis---is het 90% van de tijd wél raak. Dat zijn de video's waar ik vaak wel _iets_ interessants uit pik. 

Al is het maar de comfortabele gedachte dat ik nog niet zo goed hoef te zijn als zij, want ik ben pas een paar jaartjes bezig :p