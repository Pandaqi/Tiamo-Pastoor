---
title: Keeping the Sunset on my Side
author: tiamopastoor
date: 2021-07-12T14:00:00+00:00
language: nl
thumb: /uploads/2021/07/keeping_the_sunset_cover_result.webp
categories:
  - Miscellaneous

---
Mijn eerste album is verschenen! 

Het heet **Keeping the Sunset on my Side** en is een mini-album met 7 kleine singer-songwriter liedjes. Hoewel ik de termen "klein" en "singer-songwriter" behoorlijk heb opgerekt, aangezien vrijwel alle nummers meerdere stemmen en gitaren over elkaar heen hebben gekregen. Hopelijk kan ik bij een volgend album iets kleiner en simpeler blijven.

Het is vanaf nu beschikbaar op alle mogelijke streamingservices: [Keeping the Sunset on my Side (pick a service page)][1]

Voor meer informatie, zoals mijn notities over het maakproces, kan je de officiële pagina op mijn muziekwebsite bezoeken: [Keeping the Sunset on my Side (op ElTroubadour)][2]

Het was een lange, lange reis. Ik wil al zo'n beetje mijn hele leven mijn eigen muziek opnemen, maar elke keer ging er van alles mis, of kwamen er dingen tussen. Denk aan:

  * Een gebrek aan tijd en energie (toen ik nog naar school ging)
  * Mijn gezondheidsproblemen die zorgen dat ik niet consistent kan zingen/spelen
  * Slechte apparatuur die geen professionele kwaliteit kunnen opleveren
  * Géén idee hoe je überhaupt muziek opneemt, produceert, en ook nog eens op alle grote kanalen krijgt.
  * Allerlei beginnersfouten maken waardoor je weken aan opnames ofwel weg moet gooien, ofwel zwaar moet editen

Zo was ik eigenlijk van plan om een _ander_ album als eerste uit te brengen. Dat album zou de eerste 16 liedjes bevatten die ik ooit had geschreven, want het leek me handig om de stapels muziek (die ik inmiddels heb gecomponeerd) op chronologische volgorde uit te brengen.

Maar dat album was te _groot_ en te _moeilijk_. De meeste nummers waren ingericht om gespeeld te worden met een band, of minstens meerdere instrumenten, wat gewoon te moeilijk is voor iemand die nog niet eens één simpel nummer officieel heeft uitgebracht.

Gelukkig schrijf ik aan de lopende band muziek, dus de nummers op dit album zijn de eerste 7 die ik bedacht terwijl ik _eigenlijk_ dat andere album opnam :p (Sterker nog, ik heb iets van 20 nummers geschreven in die periode, dus er komen nog wat mini-albums aan hoor!) Ze zijn allemaal opgenomen op mijn slaapkamer, met mijn Spaanse gitaar en mijn eigen stem.

Ik heb _ongelofelijk_ veel geleerd over muziek schrijven, opnemen en uitbrengen met dit album. Het was vaak frustrerend om zó vaak iets opnieuw op te nemen, of zó veel tijd kwijt te zijn met editen. 

(Bijvoorbeeld, alle stukjes waar je twee of drie stemmen tegelijk hoort ... ja, ik heb dus die takes handmatig moeten editen zodat ze precies met elkaar kloppen en mooi samenklinken! En zelfs dan, na zoveel tijd en moeite erin te hebben gestoken, weet ik zeker dat ik in het algemeen nog grote fouten maak.) 

Maar uiteindelijk zorgt dit ervoor dat mijn eerste album best oké is geworden. Niet daverend, niet geweldig, maar iets waarvoor ik me niet 100% schaam en soms eventjes trots op kan zijn :p 

Met alles wat ik heb geleerd, weet ik nu al dat het volgende album beter word. (Ik heb al bijna alle zang daarvoor opgenomen, en dat klinkt, zelfs zonder enige begeleiding, al beter dan de zang op dit album. Al zeg ik het zelf.)

En even geleden schreef ik het artikel ["Je spullen verdienen"](/blog/2021/2021-05-17-je-spullen-verdienen/). Daarin legde ik mezelf op dat ik _eerst_ een album moest afmaken en uitbrengen voordat ik nieuwe muziekapparatuur mocht kopen. Nou, bij deze is die belofte ingelost! Dus binnenkort koop ik een betere microfoon (ofwel voor de stem, ofwel voor de gitaar) of een klein pianootje zodat ik makkelijker mijn software kan besturen én snel ideeën/pianostukken kan inspelen.

(Want als je héél goed luistert, op momenten dat de begeleiding wat minder hard is, kan je op veel stemopnames nog achtergrondherrie horen. Dus ik wil dan bijvoorbeeld een dynamische microfoon kopen die een minder groot bereik heeft en écht alleen mijn stem opneemt.)

En de voorkant? Dat is gewoon een foto van mij met de gitaar, op een heuvel hier in Waalre, tijdens de zonsondergang. Mijn zus en moeder waren zo aardig om even mee te gaan en allerlei foto's te maken. We hadden ook foto's waar je daadwerkelijk de zon zag, bijvoorbeeld, maar gek genoeg zag dat er juist nep/gephotoshopt uit. Dus dan kies ik eigenlijk altijd voor het natuurlijke.

{{% remark %}}
Eigenlijk gaat al mijn muziekwerk, en dus ook dit soort aankondigingen, nu via mijn [officiële muziekwebsite](https://eltroubadour.com). Maar aangezien dit best wel een mijlpaal is voor mij, en mijn muziekwebsite nog niet zo makkelijk gevonden wordt, blijf ik op dit blog ook het een en ander delen.
{{% /remark %}}

 [1]: https://distrokid.com/hyperfollow/tiamoeltroubadour/keeping-the-sunset-on-my-side
 [2]: https://eltroubadour.com/albums/keeping-the-sunset-on-my-side/