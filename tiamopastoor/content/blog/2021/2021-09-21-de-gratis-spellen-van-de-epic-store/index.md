---
title: De gratis spellen van de Epic Store
author: tiamopastoor
date: 2021-09-21T14:00:00+00:00
language: nl
categories:
  - Anecdotes

---
Er bestaan tegenwoordig enkele grote online winkels waar je spellen kunt kopen en downloaden. De grootste is waarschijnlijk _Steam_, maar sinds het wereldwijde succes van "Fortnite" heeft de _Epic Store_ een gigantische opmars gemaakt.

Een tijd geleden zag ik dat zij een spel dat ik al jaren wilde spelen ("Rocket League") hadden overgenomen en gratis gemaakt! Dus ik heb naturlijk meteen die store gedownload, een account gemaakt, het spel geïnstalleerd en ben gaan spelen!

Maar ... terwijl ik dat deed zag ik in mijn ooghoek iets anders. Een kopje "Gratis spellen van deze week", met daaronder twee spellen. Eén daarvan had ik al vaak voorbij zien komen en leek me ook wel leuk. En nu ... was hij gewoon gratis? 

Het voelde als een marketingtruc, een valstrik, een fout. Maar dat ene goede spel van 30 euro was, toevallig, deze week gratis. Dus ik heb die ook meteen meegenomen en was helemaal blij met deze nieuwe informatie.

Dus de volgende week breekt aan en ik controleer de gratis spellen. Weer eentje die interessant is, dus die stop ik in mijn bibliotheek erbij.

Tja, de volgende week begint, en ik moet natuurlijk even controleren of ik geen gratis spel mis. Nee, deze week is het niet raak. Alleen maar twee van die cliché schietspellen met veel bloed en alles, zeker niet mijn ding. Misschien volgende week beter.

Voor ik het weet, heeft de Epic Store, binnen een maand, bij mij een soort klokje ingebouwd die ervoor zorgt dat ik elke week ineens denk "hé, nieuwe week, laat ik de gratis spellen bekijken" Daarvoor hebben ze geen marketing hoeven doen. Ze hebben geen pop-ups laten zien, niet met grote pijlen naar dit deel van hun store gewezen, niks van dat alles.

Gewoon door consistent elke week twee goede spellen gratis aan te bieden, controleer ik nu elke week de voorpagina van deze winkel. (En schrijf er nu een artikel over ...) Ik, de persoon die constant schrijft over hoe verschrikkelijk reclames en marketing zijn, hoe we moeten stoppen met dingen op internet almaar gratis aanbieden.

Maar ik kan de gewoonte niet afleren. Het voelt zo _zonde_ om niet elke week de gratis spellen te pakken. Want meestal zitten er dingen bij die ik al eerder heb gezien en me wel leuk leken. En ja, het zou erg stom zijn als ik daar over een jaar dertig euro aan uitgeef, als hij nu toevallig gratis is!

En wat doen de andere online winkels? Die doen dit ... helemaal niet. En dat verbaast me, want ik schrijf dit artikel omdat ik heb gemerkt **dat het veruit een van de beste methodes is om mensen geïnteresseerd te maken en terug te laten komen.**

Mocht ik ooit in een positie zitten dat ik veel heb om weg te geven, zou ik zeker zoiets overwegen. Elke week (of elke maand) is een _ander_ project van mij gratis te verkrijgen voor de persoon die dit blog op tijd bezoekt. Zodra dat een beetje begint te lopen, denk ik dat je hiermee veel resultaat behaalt. 

(Natuurlijk kan je nóg verder gaan en bijvoorbeeld eisen dat mensen zich inschrijven voor je nieuwsbrief, of een reactie achterlaten, of je werk delen op social media. Maar dat voelt dan weer manipulatief.)

Dus, ofwel de Epic Store heeft _bakken met geld_ en verliest miljoenen elke week met deze gratis games weggeven, ofwel de andere online winkels hebben nog niet door hoe sterk dit is.

Want ik speel nauwelijks spellen (van andere makers, ik test natuurlijk mijn eigen spellen voortdurend) ... en Steam heeft ooit een week op mijn computer gestaan, maar is toen weer verdwenen ... maar de Epic store? Die staat er nu al een half jaar op en wordt elke week één keer geopend. 

En waar ik alle andere slechte gewoontes meteen probeer af te leren, geef ik deze gewoonte "toestemming". Omdat er eigenlijk geen enkele "marketing", "truc", of "manipulatie" aan vooraf gaat, en het kost me maar twee minuten per week. 

(En natúúrlijk is hun doel dat je terugkomt, de andere spellen ziet, en dingen blijft kopen. Maar ja, _the joke is on you Epic_, ik heb geen geld om ook maar iets te kopen. Of een laptop die goed genoeg is voor een spel uit de laatste 5 jaar xD)

Doe met deze informatie wat je wilt.