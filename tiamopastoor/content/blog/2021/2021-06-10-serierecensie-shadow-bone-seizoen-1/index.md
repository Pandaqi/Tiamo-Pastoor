---
title: 'Serierecensie: Shadow & Bone (seizoen 1)'
author: tiamopastoor
date: 2021-06-10T14:00:00+00:00
language: nl
categories:
  - Reviews
  - Film Reviews

layout: horizontal
thumb: /uploads/2021/09/shadow-and-bone_result.webp
---

Vandaag wil ik even kort mijn gedachten geven over _Shadow & Bone_ (seizoen 1), de Netflix-adaptatie van zowel de Grishatrilogie als de Kraaienduologie. 

Deze zijn **spoilervrij**, met uitzondering van de allerlaatste paragrafen. Ik geef het aan.

Ik heb onlangs beide gelezen en het was eigenlijk té toevallig dat er precies nu een serie daarover uitkwam, dus ik moest het wel kijken. Lees de boekrecensies hier: [Kraaienduologie](/blog/2021/2021-05-22-boekrecensie-de-kraaienduologie-leigh-bardugo-2015-2016/) en [Grishatrilogie](/blog/2021/2021-04-02-boekrecensie-de-grishatrilogie-leigh-bardugo-2012-2014/).

{{% remark %}}
Ik heb dit vaker. Dan kies ik een boek om te lezen, en net als ik het uit heb kom ik erachter dat er een film/serie aan zit te komen. Maar misschien werkt het juist omgekeerd: _omdat_ er een film aankomt, wordt er veel over de boeken gesproken en komen ze op mijn radar.
{{% /remark %}}

Ik vind het een **hele prima adaptatie** van de verhalen, maar **verre van ideaal.**

Laat ik voorop stellen: de visuele kant is _prachtig_, de muziek is _prachtig_, de _sets_ en het _acteerwerk_ zijn goed---al dat soort zaken zijn tiptop in orde! Maar het daadwerkelijke plot is toch het belangrijkst, dus daar gaat het nu over.

Seizoen 1 volgt op de meeste plekken vrij nauwkeurig de gebeurtenissen uit boek 1 van de Grishatrilogie. Echter, omdat de helft van de schermtijd naar de _kraaien_ gaat, worden veel nuances en verhaallijnen weggelaten. En dat zijn in mijn ogen _juist_ de dingen die dit verhaal, deze wereld, rijker en unieker maakten.

De kraaienduologie vindt helemaal niet plaats op hetzelfde moment, dus de hele verhaallijn voor deze personages is speciaal voor de serie verzonnen! (Hoewel veel onderdelen zijn "gekopieerd" van een soortgelijk conflict uit de boeken, maar dan gewoon ingezet voor een ander moment/ander personage.) 

De eerste afleveringen vond ik deze verhaallijn _heel_ goed bedacht en verwoven met de Grisha's, maar dan komen er een paar afleveringen waar deze personages tot stilstand komen en gewoon ... lopen te bestaan zonder duidelijk doel.

En dat brengt mij op het belangrijkste punt: **de veranderingen.** 

Ik ben **niet** zo iemand die vind dat een film/serie de boeken 100% trouw moet blijven. Ik weet dat _verschillende media op een verschillende manier werken_. Waarom precies hetzelfde verhaal twee keer vertellen? Waarom een verhaal proberen te douwen in een vorm waarin het niet goed past? Nee, het is veel beter om het aan te passen zodat het beter werkt op het grote scherm.

Dus ik vind het prima dat ze de twee verhalen met elkaar wilden vermengen. Ik vind het prima dat ze daarvoor dingen hebben moeten veranderen, omdat het anders (logisch of logistiek) niet uitkwam. Voor het grootste deel is dit verrassend vlekkeloos uitgewerkt.

Maar sommige veranderingen ... ik weet het niet. 

In een poging om de wereld van Grisha "liever" of "inclusiever" te maken, hebben ze alle persoonlijkheid, en conflict, en interesse weggehaald uit het Kleine Paleis en de mensen die daar leven. 

{{% example %}}
In de boeken zitten alle Grisha in duidelijke groepjes en mengen niet, want Grisha van een andere orde horen natuurlijk niet bij jou! Dat leidt tot een goede verhaallijn waarin Alina probeert dit te veranderen en zodoende _groeit als persoon_ en _positieve verandering teweegbrengt_. Als je dat weghaalt ... dan maak je de fout die _oh zoveel verhalen maken_: de hoofdpersoon wordt een statische, karakterloze blob in een wereld met niets meer dan één overduidelijk conflict.
{{% /example %}}

Iets anders dat ik overal benoemd zie worden, is dat de hoofdpersoon (Alina) in de serie een "Shu" afkomst heeft. Natuurlijk zijn er veel mensen die dan over zichzelf vallen om te zeggen "wat goed!" en "wat inclusief!" en "het verhaal zet een sterke boodschap over racisme neer!"

In de boeken wordt haar herkomst (volgens mij) nergens genoemd en is het irrelevant. Als ze een sterke _reden_ hadden om haar "Shu" te maken, dan was het prima. Maar nu wordt ze op willekeurige momenten echt compleet onzinnig behandeld (zoals dat ze geen eten krijgt in haar legerkamp "omdat ze er Shu uitziet"), en verder doet het verhaal _er helemaal niets mee_.

Om eerlijk te zijn, denk ik gewoon dat de makers voelden alsof ze zich moesten verantwoorden voor het casten van een Aziatische actrice in de hoofdrol. En daarmee hebben ze het probleem alleen maar erger gemaakt, want er was geen enkele verandering of verantwoording nodig. Van mijn part had je alle mensen uit Ravka een Aziatisch uiterlijk gegeven, _doe gewoon wat je moet doen om het best mogelijke verhaal te vertellen_.

Het zijn allemaal van die kleine onzinnige aanpassingen, die er samen toe leiden dat ze het hart van het verhaal en de hoofdpersonen eigenlijk een beetje hebben laten doodbloeden. Ik keek véél meer uit naar wat de _Kraaien_ gingen doen, dan hoe ze nu weer probeerden shortcuts te nemen in de verhaallijn van de Grisha.

En dat blijft zo. Ik ben héél benieuwd naar seizoen 2 vanwege de _Kraaien_. Gaan ze alsnog overschakelen naar de verhaallijn uit de boeken? Of blijven ze nieuwe dingen verzinnen zodat hun wegen kruizen met die van Alina? Wanneer komen de andere _crewmembers_ erbij, en hoe? De _Grisha_ kan me vooralsnog alleen teleurstellen, omdat ze het verhaal grotendeels weer hebben teruggebracht naar een cliché "goed versus slecht"-fantasyverhaal dat we al duizend keer hebben gezien.

Dat waren mijn gedachten.

**Spoilers!** **Grote, grote spoilers!**

Eén heel impactvol moment van de Grishaboeken, vond ik, de aanval op het Kleine Paleis aan het einde van boek twee. Bijna alle Grisha die over zijn worden bruut vermoord door de Duisterling, het paleis helemaal vernield. Een _romance_ die is opgebloeid tussen twee mensen komt tot een einde als een schattig meisje open wordt gereten.

In de boeken heb je een relatie opgebouwd met die mensen. Je hebt het leven meegemaakt binnen het paleis, je kent de persoonlijkheden van de Grisha, je ziet kleine stukjes van dat schattige meisje en de relatie die opbloeit. Alina werkt héél hard om ertussen te komen en dan dus _positieve verandering_ teweeg te brengen in de cultuur binnen het paleis.

En dan komt zoiets hard aan. 

Maar als de serie het nu doet ... is het niets meer dan een domme slechterik die zijn woede uit en een paleis vernield, want alle mensen die er zijn _ken je niet_ en _geef je niks om_. En dat vind ik nu al jammer. Maar wie weet, kan seizoen 2 me flink verrassen in dat opzicht.

Hoewel het waarschijnlijk 1,5+ jaar gaat duren voordat die komt. Als ik eerlijk ben, mogen ze van mij best een tandje terugschakelen op de _special effects_ en de grootse schaal van de series tegenwoordig, als dat ervoor zorgt dat er meer _tempo_ achter kan worden gezet! :p