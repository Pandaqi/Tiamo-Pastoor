---
title: Wachtwel
author: tiamopastoor
date: 2021-10-26T14:00:00+00:00
language: nl
categories:
  - Miscellaneous

---
Dit woord---"wachtwel"---is de onbegrijpelijke titel van het oudste concept op dit blog. 

Ik schreef dit op _17 December 2016_. Dit was alles wat ik heb opgeschreven. Er is geen verdere uitleg, geen idee, geen notitie.

Ik _denk_ dat het ging over het feit dat ik al jarenlang _wachtte_ op het moment dat mijn leven eindelijk mocht beginnen. Al mijn tijd ging maar op aan school (en aan mijn chronische gezondhedsprobleem) en ik kwam maar niet vooruit met mijn creatieve projecten in dat halfuurtje dat ik over had elke dag.

Maar het kan ook heel anders zijn bedoeld. Misschien wilde ik hier een anekdote vertellen van een moment dat ik in de wachtrij stond of in een wachtkamer zat. (Ik heb véél in wachtkamers gezeten in mijn leven. Iets te veel.)

Of misschien wilde ik gaan klagen over langzame dingen (zoals websites, programma's, procedures, communicatie met DUO, etcetera). Nou ja, ik ben niet zo van het klagen. Dus waarschijnlijk zou ik hebben afgesloten met "het is wat het is, ik _wacht wel_"

Of misschien ging het over de _trage, trage cyclus_ van onderzoeken doen => resultaat krijgen => iets nieuws verzinnen dat er met mijn lichaam aan de hand zou kunnen zijn. Maar toen zag ik dat ik een ander concept getiteld "Wachten op je gezondheid" had, en, tja, die ging daar al over :p

Of misschien was het een soort groet of afsluiting. In plaats van "sleep well!" wordt het, met wat Nederlandse fantasie, "wachtwel!"

Dus ik heb geen idee. Ik heb teruggezocht in oudere backups van de website, maar dit concept is altijd leeg geweest. Het enige wat ik heb is de titel.

Wat leren we hiervan? Als je een idee hebt, _schrijf dan even het hele idee op_. Waarschijnlijk ging ik ervan uit "oh dat weet ik morgen nog wel, dan schrijf ik het" En toen kwam morgen, en ik was het vergeten, of ik had geen tijd, en nu zijn we hier.

Wat leren we nog meer? Wachtwel is een mooi woord. Klinkt ook als iets voor een boek, misschien de titel, misschien een locatie, misschien een personage dat altijd maar wacht. (Hoewel je het dan misschien verbasterd naar "Wachtel" of "Watwel", zodat het niet té overduidelijk is wat je ermee wilt impliceren.)

Dus misschien verschijnt het woord ooit nog in een van mijn projecten, wie weet.

Tot die tijd, wachtwel.