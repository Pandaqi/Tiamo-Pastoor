---
title: Beleggen
author: tiamopastoor
date: 2021-11-03T15:00:00+00:00
language: nl
categories:
  - Anecdotes

---
Ik krijg nu al jarenlang regelmatig mailtjes van de ING. Dat is op zich niet zo raar, want dat is mijn bank.

Wél opvallend is het onderwerp van deze mails:

  * Tiamo, steeds meer jongeren gaan beleggen!
  * Beleggen: start nu!
  * Een mooie mogelijkheid voor jou: beleggen als jongere!

Wie dit blog enigszins volgt, weet dat ik geen rooie cent heb en ongelofelijk zuinig ben met geld. Ik heb _letterlijk niks_ om waar dan ook te beleggen. Geld investeren kan niet als je geen geld hebt.

Dit geeft mij dus het idee dat ze deze mails naar _alle klanten_ sturen tussen de, laten we zeggen, 18 en 26 jaar.

Wat een nare actie :p 

Het grootste deel van die klanten zal, net als ik, niet zoveel te vertellen hebben. We hebben het hier over _jongeren_, die nog geen enkele kans hebben gehad om een flink inkomen te krijgen, maar wel een gigantische studieschuld hebben. 

En dan denkt de ING: "goh, laten we mailtjes sturen naar die mensen om te vertellen _dat ze hadden kunnen beleggen_ als ze _enigszins geld hadden gehad_---lekker zout in de wonden strooien!"

Want de enige andere mogelijkheid is dat ze mij, met mijn niet-zo-imposante bankrekening, daadwerkelijk als een serieuze kanshebber zien. Dat ze iedereen die ergens een keer boven de paar honderd euro heeft gehad zien als een potentiële jonge belegger. En dat is nog lachwekkender.

  * "Welkom Tiamo, ik heb hier je applicatie voor me. Jij wilde investeren in bedrijf X?"
  * "Jazeker! De mails van de ING hebben me overtuigd. Jong beleggen is een geweldige keus voor iedereen met een positief saldo!"
  * "Ah, wat fijn om te horen. Aan welk bedrag zat je te denken? Tienduizend euro? Of even beginnen met duizend, langzaam opschalen?"
  * \*haalt verfrommeld briefje uit de achterzak\*
  * "Ik dacht zelf aan: €5,50. _Take it or leave it_."

Tot zover mijn anekdote over deze mails die ik steeds krijg.

(Ik zal inmiddels vast ook al een hele hoop "ING punten" hebben gespaard. Misschien kan ik _die_ investeren ergens.)