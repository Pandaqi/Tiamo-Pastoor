---
title: 'Pandaqi Blog: Update'
author: tiamopastoor
date: 2021-09-20T14:00:00+00:00
language: nl
categories:
  - Miscellaneous

---
Sinds het opstarten van mijn blog over (computer)spellen ([Pandaqi Blog](https://pandaqi.com/blog)), is de hoeveelheid woorden en artikelen flink geëxplodeerd.

Dat is op zich niet raar, want ik maak gewoon heel veel spellen, en ik schrijf altijd vrij diepgaande dagboeken over het hele proces.

Maar juist omdat het zo groot werd, en verrassend veel werd bezocht, stoorde ik me aan het feit dat ik een matig standaardthema gebruikte. (Dat ik ook nog half probeerde aan te passen, maar omdat ik niet begreep wat ik deed juist veel lelijker maakte!)

Lettertypes klopten niet, de kopjes hadden dezelfde grootte als de tekst (wat het hele idee van kopjes teniet doet), er was nul kleur in het hele ontwerp, en soms laadde hij om een of andere reden de verkeerde pagina's?

Dus ik had al een half jaar "BLOG VERBETEREN" op de To-Do lijst staan. En nu is het er eindelijk van gekomen!

Elke keer dat ik aan deze taak wilde beginnen het afgelopen jaar, kreeg ik gewoon weinig voor elkaar. Het systeem dat ik gebruik was helemaal nieuw voor mij (**Grav**), dus ik kreeg alleen kleine aanpassingen gedaan (zoals een kleur veranderen ergens, of een lettertype), niks groots en belangrjiks.

{{% remark %}}
Grav is een blogsysteem, net zoals WordPress (maar dan een stuk kleiner), wat deze website gebruikt. Waarom probeerde ik het dan? Nou, omdat WordPress supergroot en langzaam is, en ik wil iets beters en moderners. Dus het werd Grav, omdat het véél sneller en flexibeler is.
{{% /remark %}}

Dus toen dacht ik: wat ben ik dom aan het doen?! Ik moet gewoon mijn _eigen thema_ ontwikkelen! Dan weet ik precies wat er gebeurd, heb volledige controle, én leer daadwerkelijk hoe Grav achter de schermen werkt.

Tja, makkelijker gezegd dan gedaan natuurlijk. Of is dat zo?

Soms hè, word ik eraan herinnerd hoe dom mensen zijn en hoe vaak we onze snelle aannames alles laten beheersen. Ik heb maandenlang gedacht dat "een heel nieuw thema maken" een gigantische klus was. Dat ik een week moest uittrekken om "Grav überhaupt te gaan begrijpen".

Maar de tijd tussen het _openen van de documentatie_ (die uitlegt hoe je aan een eigen thema begint) en het _online zetten van het huidige design_ is ... eh ... 3 uur.

Het bleek allemaal super simpel. Met een paar knopjes maakt Grav een nieuw (blanco) thema aan. Vervolgens heb je daar een paar simpele bestanden die precies doen wat ze zeggen (navigatie, content, etc.). Ik hoefde alleen een paar regeltjes toe te voegen aan sommige bestanden om _dingen een goede naam te geven_, zodat ik ze daarna makkelijk kon aanpassen.

Toen heb ik een kleurenschema opgezocht, de lettertypes van de hoofdwebsite ([Pandaqi](https://pandaqi.com)) gepakt, en alles in een _extreem simpel_ ontwerp samengezet.

Omdat ik met een leeg thema begon, hoefde ik niet tegen allerlei rare grapjes van andere thema's in te gaan. Omdat ik zelf de stukjes erbij zette, doet het thema nu exact wat ik wil. 

En dat was eigenlijk heel simpel: laat van elk artikel de titel zien (lekker groot), een plaatje (als die er is), en de inhoud. Als je naar een categorie gaat, laat dan de introductie zien ("in deze categorie zitten artikelen over A en B"), en daaronder de lijst met alle artikelen uit deze categorie.

Dat is het. Het is een blog dat alleen gelezen wordt door mensen die zelf spellen maken (of héél enthousiast zijn over spellen), want het bevat gedetailleerde artikelen over alles wat ik deed voor een project. Dus het hoefde niet flashy te zijn. Integendeel, het moest juist super strak en duidelijk zijn, met _alle_ focus op de tekst/inhoud zelf.

Dus wat hebben we geleerd?

  * Niet dingen voor je uit blijven schuiven als je dat alleen maar baseert op de _aanname_ dat iets moeilijk is.
  * Een mooie, duidelijke website is niet veel werk. En het is altijd _beter_ dan een website die super stoer en modern probeert te zijn (met allerlei animaties en dergelijke), maar daardoor het lezen zelf erg vervelend maakt.
  * Ik had deze update veel eerder moeten doen. Andere (oudere) websites van mij zijn ook snel aan de beurt.
  * Grav is eigenlijk behoorlijk cool, snel, en makkelijk. (Als je het een _beetje_ begrijpt. Je moet wel even leren om op een andere manier te denken als je WordPress gewend bent.) Mocht ik ooit weer een website maken, is het best een optie.

Zo, nu kan het blog weer lekker lang vooruit, en maak ik tenminste een goede indruk op mensen die mijn werk opzoeken.

Want ja, één van de redenen dat ik mezelf deze keer kon _dwingen_ om die Grav documentatie te openen, is omdat er een bootlading aan nieuwe artikelen aankomen. Ik heb één groot professioneel spel klaarstaan met wederom een dagboek (~5 delen) en losse artikelen over gerelateerde spelinzichten (~5 artikelen). Een ander spel, met nóg meer informatie, komt er ook aan. En 15 artikelen in een lelijk design proberen te proppen? Tja, dat ging me te ver.

{{% remark %}}
Overigens heb ik het blog een "dark theme" gegeven. Dus donkere achtergrond, lichte tekst. Het is rustiger voor de ogen, unieker (want bijna alle blogs zijn de standaard wit-op-zwart), en voor mijzelf ook fijner, want ik werk vaak nog tot laat. Ik ben nog niet helemaal uit over de kleuren en wil eigenlijk een stuk of 3-5 verschillende schema's proberen. Maar dat zijn allemaal details die we over tijd uitvogelen, als ik wat vaker naar de site kijk.

Want het is nu wel héél kaal en simplistisch. Een simpele zoekfunctie, bijvoorbeeld, zou ook niet misstaan.
{{% /remark %}}