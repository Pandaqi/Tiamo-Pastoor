---
title: Stiekem onbereikbaar
author: tiamopastoor
date: 2021-11-30T15:00:00+00:00
language: nl
categories:
  - Anecdotes

---
Dit jaar heb ik ongelofelijk veel computerspellen gemaakt. (Waarvan een deel zelfs nog een lancering moet krijgen, hopelijk lukt dat nog in 2021, want dat was mijn nieuwjaarsvoornemen eind 2020: "spellen _afmaken_ in plaats van steeds nieuwe beginnen")

Het gevolg daarvan is dat mijn emailadres van mijn spellenstudio steeds ietsje drukker werd. Mensen vroegen me wel eens iets. Ik kreeg reactie op een spel, of simpelweg de melding dat het afgelopen maand X keer gedownload was. Ik kreeg aanbiedingen voor opdrachten of spellen kopen.

En toen ineens ... niets meer.

Het ergste was dat ik bezig was met een grote opdracht van iemand die twee van mijn spellen wilde "overkopen". (Het is iets ingewikkelder dan dat, maar het algemene idee is hetzelfde.) Redelijk wat geld bij gemoeid, best een grote stap voor mijn beginnende spelcarrière, ik vond het belangrijk.

Normaal gesproken reageerden ze binnen een paar dagen op elke nieuwe versie, met feedback of nieuwe wensen. Maar nu was er geen reactie.

Oké, het is herfstvakantie. Misschieen een weekje wachten.

Nog steeds niets. Oké, het is in _dat deel van het land_ nu herfstvakantie, nog even wachten.

Weer niets. Hmm ... zou mijn contactpersoon gewoon even z'n vakantiedagen hebben opgebruikt? Heb ik iets verkeerd gedaan? Ik controleerde het mailtje en de bestanden, maar dat klopte.

Meer dan een maand wachtte ik op antwoord, maar er kwam niets. Ik vond het verdacht.

Zo verdacht, dat ik er een mailtje achteraan stuurde met de simpele vraag "is mijn vorige mail ontvangen of is er iets anders niet duidelijk/misgegaan?"

Weer geen reactie. Héél verdacht.

En toen besefte ik ineens: _ik heb deze hele maand geen énkele mail gezien van mijn spellenemail_.

En jahoor, een snelle controle wees uit dat de laatste binnenkomende mail inderdaad van begin Oktober was. En toen zag ik het: een klein rood balkje onderaan mijn eigen mailtjes.

Toen ik erop klikte vouwde het uit tot een berg aan errormeldingen: "_mail could not be sent; returned to sender_"

**Een maand lang was alle mail die binnenkwam of uitging van dit emailadres gefaald.**

Zonder het mij te vertellen. Zonder een duidelijke waarschuwing of foutmelding. Het was stilletjes van binnen gecrasht, zonder naar buiten toe te crashen.

Ik kwam pas tegen dat het faalde toen ik er zelf hard naar zocht en vanalles probeerde.

Nou, ik kon mezelf wel voor m'n kop slaan. Die andere mensen dachten waarschijnlijk ook dat ik hem gewoon gepeerd was en niks meer van me liet horen. Hoeveel mailtjes en mogelijkheden heb ik wel niet gemist in die maand? Net nu ik zoveel spellen uitbreng en zoveel mensen mij vinden?

Het zal je niet verbazen dat ik tot laat ben opgebleven om dit probleem meteen te verhelpen.

Wat was het probleem? Mijn websites worden doorgestuurd via een andere (gratis) service, die mij met van alles helpt: snelheid, afweer tegen aanvallen/bots, statistieken, etcetera.

Die service had, zomaar, omdat ze het leuk vonden, besloten de configuratie van de email server aan te passen. Normaal gesproken zou een foute configuratie simpelweg zorgen voor een niet te missen crash. Maar in dit geval hadden ze alleen het deel veranderd dat een mail "vertrouwd" of "veilig" maakt. En de laatste jaren is men steeds strakker geworden op internetbeveiliging, dus geen mailserver wilde zo'n "onveilige" registratie accepteren. 

(Het kan dus dat het al veel langer fout was, maar dat servers het nu pas erg genoeg vinden om het (stilzwijgend) te laten falen.)

Uiteindelijk heb ik een hoop geleerd over mailservers, configuratie, beveiliging, en de codes die daarachter zitten. Dat bleek onnodig, want een simpele copy-paste van de configuratie op mijn originele server (dus _voordat_ het naar die service gaat) bleek de oplossing te zijn -.-

En nog steeds is het een en ander mis, maar ik durf er niet verder meer aan te zitten.

Wat hebben we hiervan geleerd?

  * Vanaf nu ga ik regelmatig checken of mijn belangrijkste mailadressen nog compleet functioneel zijn: zowel ontvangen als versturen.
  * Als het verdacht stil is, dan is dat inderdaad verdacht en moet je er iets mee doen.
  * Hopelijk heb ik niet de kansen van mijn leven gemist en kan ik die opdrachten nog gewoon doorzetten :p
  * Tiamo is niet zo slim en computervaardig als mensen denken, want hij heeft een vaag vermoeden dat hij met z'n geklooi in websites toch de oorzaak was van het hele probleem.

Tot zover deze anekdote over twee hele stressvolle dagen waarin ik een spoedcursus "email" kreeg.

Oh, en, als je dit leest, stuur dan even een random mailtje naar <askthepanda@pandaqi.com>, weet ik of het nog werkt. Mag alles instaan, maak er iets leuks van.