---
title: Sportscholen tijdens Corona
author: tiamopastoor
date: 2021-11-05T15:00:00+00:00
language: nl
categories:
  - Miscellaneous

---
Ik moet zeggen dat ik het Coronanieuws al lange tijd niet echt meer volg. Het is toch steeds hetzelfde: maatregelen erbij, dezelfde maatregelen eraf, cijfers gaan omhoog, cijfers gaan omlaag, de regering probeert ook maar wat.

Maar aangezien ik zelf al een lange tijd probeer om meer buitenshuis te sporten (bij sportverenigingen of sportscholen), heb ik wel meegekregen dat ze die een hele tijd hebben gesloten. En daarna overwogen om ze weer te sluiten. En daar waren mensen, zoals altijd, opnieuw boos over. En toen werden ze toch maar niet gesloten, maar andere dingen wel. 

En mensen hebben er hele sterke meningen over, want in zo'n sportzaal sta je met heel veel mensen bij elkaar te zweten en elkaars lucht in te ademen, wat natuurlijk geweldig is voor de verspreiding van ziektes.

Het is een rotzooi. Maar ik heb een plan.

Wat nou ... als we **alles sluiten _behalve_ sportscholen**?

Het grootste deel van de mensen die flink door het Coronavirus worden geveld (en lang besmettelijk zijn), zijn mensen met een slechte gezondheid en lage fitheid. Hun conditie (en longinhoud) is slechter, hun afweersysteem slechter, etcetera.

Dus we zouden het hele probleem al behoorlijk verhelpen als mensen, in het algemeen, simpelweg gezonder en fitter waren.

En tja ... als _alles dicht is_ behalve sportscholen, hebben mensen geen andere keus meer! 

Na een paar weken verveeld thuiszitten gaan ze t√≥ch maar een abbonnement nemen op de sportschool en daar afspreken met hun vrienden.

En als hun haar te lang wordt, dan laten ze de kapper ook naar de sportschool komen. Laten ze hun haar knippen terwijl ze zelf zitten te fietsen.

En als ze toch op hun rug liggen om een of andere gewichthefoefeningen te doen, kan de tandarts meteen langskomen om even in de mond te kijken.

En terwijl je een half uur hardloopt, of roeit, kan je best je laptop voor je neerzetten en je college volgen.

En als je een uurtje met je vrienden hebt gekletst, staand bij de ingang van de sportschool, wil je eigenlijk wel even ergens gaan zitten. Maar ja, er zijn geen normale zitplekken. Je kunt alleen zitten op van die apparaten. En ja, als je er dan toch zit, kan je net zo goed even de oefening doen en wat spieren kweken.

En als je dit echt wilt doorvoeren, moet je ook echt _alles_ sluiten. Elkaar buiten op een terras ontmoeten? Nee nee, ook gesloten. Even rustig thuis voor de bank hangen en chips vreten? Nope, woonkamer is ook gesloten. Voor je het weet gaat iedereen, uit verveling en hopeloosheid en sociale dwang, maar de hele dag flink bewegen en sporten. 

Ik zie niet hoe de politiek deze overduidelijk ideale optie kan missen.