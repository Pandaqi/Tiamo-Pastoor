---
title: De eenzame serverheld
author: tiamopastoor
date: 2021-10-06T14:00:00+00:00
language: nl
categories:
  - Anecdotes

---
Toen ik jaren geleden voor het eerst een website opzette, had ik enkele eisen:

  * Het liefst staat mijn server in Nederland. (Want ja, veel van mijn werk en bezoekers zijn Nederlands, en dat helpt ook met bijvoorbeeld klantenservice.)
  * Het moet spotgoedkoop zijn.
  * En ik ben best bereid om daarvoor heel wat in te leveren. (Opslagruimte, bandbreedte per maand, functionaliteit.)
  * En ik weiger bij een van de "grote" hosters te gaan waarover online 1000 negatieve recensies per uur verschijnen.

Zo kwam ik uit bij [Vimexx](https://vimexx.nl). Ze waren nét opgericht toen ik hen vond (~3 maanden), maar alles zag er goed uit. De website, de plannen die ze aanboden, het handjevol mensen die er online iets over zeiden.

Maar ja, ik moest mijn website nog afmaken. En ik wilde even afwachten hoe het liep.

Dus toen ze ~6 maanden bestonden, was de website af, en keek ik opnieuw. Inmiddels was Vimexx' website alleen maar mooier en duidelijker. De recensies online waren nog steeds zéér positief. En ze boden nog steeds een geweldig plan:

  * Voor 0,45 euro per maand. (Jep, dat is _45 cent_.)
  * Krijg je 2GB opslagruimte
  * En 25 GB bandbreedte ( = hoeveel data je server mag versturen) per maand
  * Op een server met een SSD (dat is veel sneller dan de harde schijven van vroeger) en ondersteuning voor alles dat ik nodig had.

Dus ik koos voor hen. Ik kreeg twee dagen later een _brief_ thuisgestuurd met bericht van de oprichter. Inclusief een handtekening (handgezet, niet zo eentje die geprint is) en een knaloranje Vimexx pen.

Sindsdien heb ik niks, maar dan ook niks, te klagen gehad. (Behalve dan dat de pen heel snel leeg was.)

Mijn websites zijn _zo goed als altijd_ online geweest. De snelheid is behoorlijk voor hoe slecht mijn server is en hoe weinig ik betaal. Die eerste site is uitgebreid tot 5 websites, nog steeds zonder problemen.

En daar heb ik zo'n 6 jaar lang maar liefst een wereldschokkende 0.45*12 = 5.40 euro per jaar voor betaald :p 

Voor het in de lucht houden van vijf grote websites, zes jaar lang, heb ik Vimexx 30 euro rijker gemaakt.

Nog leuker: als je nu hun website bezoekt, staat dit plan er niet meer bij!

Het bestáát nog wel, en je kunt het afsluiten, maar om het te vinden ... moet je op het pijltje naar links klikken bij het overzicht. Iets dat werkelijk _iedereen_ die ik naar Vimexx heb verwezen over het hoofd ziet. Iets dat waarschijnlijk niemand door heeft als je hen niet erop wijst.

Dat kan niet anders dan expres zijn. Zij willen niet meer dit verschrikkelijk goedkope plan aan iedereen geven, maar moeten hun huidige klanten blijven ondersteunen.

Maar, zoals het gaat in het leven, groei je uit je kleren. 

  * Mijn ruimte raakte vol. (Dit blog alleen al heeft _600 artikelen_, waarvan een significant deel minstens één plaatje heeft.)
  * Mijn bandbreedte limiet werd steeds meer _bijna_ bereikt. (Elke maand zag ik alles weer nét iets dichter naar de 25GB schuiven.)
  * Als ik online snelheidstests deed voor mijn websites, kreeg ik vrij slechte scores. Het duurde gemiddeld genomen vrij lang voordat mijn server reageerde.

Dus terwijl ik mijn websites verkleinde, zei ik tegen mezelf: "eigenlijk ... eigenlijk moet ik écht een keer upgraden"

Ik denk nog steeds dat deze regelmatige "schoonmaak" van mijn websites een goed idee is. Ook deze keer won ik maar liefst 1 GB ruimte terug.

Maar deze keer duurde de schoonmaak _zo lang_, en voorzag ik een toekomst waarin het _niet genoeg zou zijn_, dus ik maakte een plan om te upgraden vanaf de volgende termijn.

En toen gebeurde iets dat ik nauwelijks toevallig kan noemen: ik logde in bij Vimexx en kreeg een groene melding bovenaan mijn dashboard:

> "Nu _gratis_ upgraden naar het "Medium" plan!"

Hoe? Wat? Hoe weten zij dat? Houden ze me in de gaten? Dit is té toevallig.

Dus ik stuur een mailtje (om 1 uur 's nachts) om na te vragen hoe dit precies werkt, want de voorwaarden stonden nergens. Volgende ochtend heb ik al een reactie van de klantenservice. Eentje die blijkbaar _vlak_ _na_ mijn eerste mailtje was verstuurd. 

> "Het geldt tot je huidige termijn afloopt. Daarna ga je voor het nieuwe plan betalen. (Je kunt ook kiezen om weer te _downgraden_ op dat moment.)"

Dat betekent dat ik 7 maanden gratis een betere server heb! Daar teken ik wel voor. 

Dus ik ben eindelijk geüpgraded. Ik klikte op een knopje, betaalde 0 euro, en vijf minuten later had ik maar liefst 10 GB aan opslagruimte. (Voor mij praktisch _oneindige opslagruimte!_) Oneindige bandbreedte en een snellere server. De snelheidstesten gingen hierdoor 5-10 procentpunt omhoog. (En ja, snelheid is cruciaal, als een website langer dan 3 seconden laadt zijn de meeste mensen tegenwoordig al weg.)

En toen ging ik nadenken. 

Ik heb niks "verdachts" gedaan met mijn server. Ja, ik was veel plaatjes aan het omzetten en opnieuw uploaden ... maar dat doe je wel vaker bij websites. Zeker mijn spellenwebsite, waar elk spel z'n eigen berg marketingmateriaal heeft. Juist dankzij deze schoonmaak botste ik niet meer tegen limieten aan.

Maar ik zit al wel 6 jaar op dit "Basic" plan. Ik was één van de _allereerste_ klanten van Vimexx. Mijn klantnummer in het systeem is ook superlaag. (Ik ga die hier niet delen om overduidelijke redenen.) 

Ik heb hun service ten volste gebruikt, al die tijd, voor een geweldige 30 euro. En als ik dat doe---dan doen meer mensen het.

**Ze willen van dit plan af.** Ze willen dat al die oude klanten overstappen naar een hoger plan, zodat ze eindelijk voorgoed dit goedkope idee kunnen weggooien. Dat willen ze al _jarenlang_, want het "Basic" plan is al jarenlang verborgen en nauwelijks te vinden op hun website.

Wat nou ... als ik één van de laatste personen was die nog op dit plan zat? :p Wat als ik de oudste klant ben die nog in hun systeem zit? Of de oudste klant die nog steeds, _jaar na jaar_, doodleuk dit antieke plan verlengt?

Ergens in het hoofdkantoor van Vimexx hebben een paar mensen mij specifiek dit aanbod gestuurd. En ze gingen wachten. Ze bleven wachten. Toen ik een vraag stelde aan de klantenservice, reageerden ze _belachelijk snel_, met alleen maar positief nieuws. 

En ze wachten. Ze kijken naar de status van mijn account. En dan ...

**Tiamo heeft geüpgradet naar het "Medium" plan.**

YEEEEES! EINDELIJK! DE VERLOSSING IS NABIJ! DE LAATSTE KLANT IS VAN HET BASIC PLAN AF!

Gejuich barst los in het hoofdkantoor. Twee taarten worden tevoorschijn gehaald. Men controleert voor de zekerheid of Tiamo, de eenzame serverheld, écht definitief naar een andere server is gegaan. Men feest tot laat in de avond. Nu gaan ze eindelijk geld verdienen aan deze klant, in plaats van geld verliezen!

En over een paar maanden is dat basic plan definitief verdwenen, ik zeg het je.