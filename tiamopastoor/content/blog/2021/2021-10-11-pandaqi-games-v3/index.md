---
title: Pandaqi Games! (v3)
author: tiamopastoor
date: 2021-10-11T12:59:48+00:00
language: nl
thumb: /uploads/2019/12/pandaqi_gamestudio_header_result.webp
categories:
  - Miscellaneous

---
De laatste tijd zijn er veel artikelen op dit blog verschenen over mijn websites en dat ze een gigantische update hebben gekregen.

Dit is de laatste van die reeks artikelen, waarin mijn gigantische spellenwebsite eindelijk aan de beurt was!

De website [Pandaqi (Games)][1] is het thuis voor _al_ mijn spellenwerk, zowel computerspellen als bordspellen. Dat betekent dat er iets van 20 projecten opstaan, elk met hun eigen pagina, marketing, en vaak zelfs _interactieve component_. 

(Veel van mijn bordspellen zijn "hybride" spellen: een deel wordt fysiek gespeeld, een deel wordt geregeld door een soort "app" op mijn website.)

Toen ik de eerste website maakte, had ik nauwelijks een spel gemaakt, en maar eentje (serieus) gepubliceerd. 

Toen ik enkele jaren geleden naar versie 2 ging, kon ik een stuk of 6 spellen laten zien. Ook niet geweldig, maar ik wist dat het meer zou worden in de toekomst. Jammer genoeg had ik niet de vaardigheid om de website ook echt _toekomstbestendig_ te maken, waardoor die tweede versie eigenlijk al vrij snel haarscheurtjes vertoonde en niet meer werkbaar was. 

(Het zag er allemaal prachtig uit, maar de website was _traag_ en _werkte vaak ook gewoon niet_. En om het te updaten moest ik op vier verschillende plekken een paar specifieke stukjes tekst plakken. Fouten zijn gemaakt---het is een lang verhaal.)

Dus nu zijn we bij versie 3. Meer dan twintig projecten, wat de website een stuk groter maakt en netjes opvult. (Nu lijkt het tenminste alsof ik al langer spellen maak. Bij de oude website zag je vrij snel dat het repertoire nogal gelimiteerd was.)

![](/uploads/2021/10/pandaqigames.webp) 

Veel van het oude ontwerp is behouden gebleven, maar dan _beter_. 

Bijvoorbeeld, het design heeft nog steeds overal van die _golvende lijntjes_ als scheidingselementen. Jaren geleden moest ik dit doen met allerlei trucjes en een systeem dat met ducttape aan elkaar hing. Inmiddels is het internet verder, en ben ik verder, en kon ik dit _met twee regeltjes code._

Op plekken waar het oude ontwerp tekort schoot, heb ik het mooier gemaakt met een paar nieuwe thematische elementen. De meest opvallende zijn: 

  * Alle knoppen hebben een "net-niet-perfecte vierkante vorm" => dit is veel speelser, unieker, passender dan de standaard rechthoekige of symmetrische knoppen
  * De website heeft een stuk of 10 kleurenschema's die het willekeurig inzet => dit maakt elke pagina ongelofelijk kleurrijk en divers, maar tegelijkertijd kan ik heel precies kleuren bij elkaar laten passen op de spelpagina's

![](/uploads/2021/10/pandaqigames_footer.webp) 

Daarnaast is er veel functionaliteit bijgekomen. 

  * Elk project heeft nu allerlei eigenschappen die het standaard onderaan laat zien, zoals "met hoeveel spelers kan het?" en "wat is het genre?" 
  * Je kunt daarop klikken als je verder wilt zoeken in die categorie. (Bijvoorbeeld, je bent op zoek naar een spel voor 2 spelers, dan klik je op "spelersaantal: 2" en krijgt het overzicht.)

Dit was _hoogst nodig_ en eigenlijk belachelijk dat de vorige website het niet had. Daar kon je alleen navigeren door de lijst met spellen, en dat was het. 

(Voor je het vraagt: ja, al die oude spellen overzetten naar dit nieuwe systeem was _dagenlang saai werk_. Maar er was geen andere manier. De oude inhoud _had simpelweg deze informatie niet_. Dus ik moest per spel nagaan met hoeveel spelers het ook alweer kon, hoe lang potjes duurden, of het coöperatief was of niet, etc.)

![](/uploads/2021/10/pandaqigames_metadata.webp) 

Maar eigenlijk is de grootste verandering _behind the scenes_. 

  * De website gebruikt een compleet nieuw systeem (een zogenaamde "statische website" met hulp van _Hugo_). 
  * Alle plaatjes zijn sterk gecomprimeerd, veel plaatjes zijn toegevoegd of verbeterd. 
  * De vele GIFjes zijn omgezet in video's, dat scheelt ook weer 90% van de ruimte. 
  * De website is nu een statische website, wat betekent dat het _supersnel is_ en _géén database of ander gedoe nodig heeft_.
  * Het betekent ook vooral dat ik véél sneller de boel kan updaten en uittesten. Zelfs zonder internet überhaupt aan te zetten.

Natuurlijk, er zullen nog wat foutjes zijn, en enkele functionaliteit is verdwenen (die misschien wel, misschien niet terugkomt). Maar het is een gigantische stap voorwaarts en laat al mijn spellen nu al beter vinden en presenteren.

Dus bij deze: nieuwe versie van Pandaqi (Games), hopelijk bruikbaar tot in de verre toekomst, want daar heb ik heel wat moeite voor gedaan.

 [1]: https://pandaqi.com