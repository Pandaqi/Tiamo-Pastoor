---
title: 'De universiteit: niet te ontsnappen'
author: tiamopastoor
date: 2021-12-12T15:00:00+00:00
language: nl
categories:
  - Anecdotes

---
Onlangs probeerde ik iets simpels te doen op mijn laptop ... maar het lukte niet. Na heel wat frustratie en zoeken, bleek dat het wel _kon_ (op die manier), maar dat ik het niet _mocht_.

Waarom niet? 

Nou, deze laptop is mijn universiteitslaptop. Toen ik begon aan mijn studie, nu meer dan 7 jaar geleden, kon je deze laptop (met flinke korting) kopen. Je kreeg dan meteen de programma's die je nodig had, een processor die goed genoeg was voor (wiskundige) simulaties, en, nogmaals, een zeer aantrekkelijke korting. Dus ik ging ervoor.

Het feit dat ik hem nog steeds gebruik voor alles, geeft aan dat het inderdaad een prima laptop was. 

Maar ... ik ben al meer dan een jaar weg van de universiteit. Ik heb mijn studie begin vorige zomer afgerond! En toch mocht ik iets in mijn laptop niet veranderen omdat ik _stiekem nog steeds verbonden was met het TU/e netwerk._

Dit wordt nog belachelijker als je bedenkt dat ik:

  * Een aantal jaar geleden mijn hele systeem heb gecrasht en toen zelf Windows opnieuw moest installeren.
  * Een paar jaar daarna ditzelfde trucje nog eens uithaalde.
  * Toen mijn systeem een upgrade gaf van Windows 8 naar Windows 10, terwijl dat helemaal niet mocht, want mijn systeem was eigenlijk ongeschikt.
  * De eerste keer dat ik stopte met mijn studie al moeite had gedaan om _alle sporen van de universiteit_ weg te halen.
  * En dat weer had gedaan toen ik echt klaar was.

En door al dat geweld heen, was er toch een instelling overeind gebleven. Wat was deze instelling?

Nou, je kunt verschillende _soorten_ accounts hebben op een computer. Een regulier account, een gast account, een administrator (die meer mag en soort van de baas is), en ook een _werk/school-account_. Mijn enige account, die ik al die 7 jaar heb gehad en alles mee heb gedaan, bleek zo'n _schoolaccount_ te zijn, verbonden aan het netwerk van de uni.

Wat is het voordeel hiervan? Je baas/docent kan controleren wat je wel of niet mag doen, en wat je wel of niet doet! Voor jouzelf zijn er geen voordelen, slechts nadelen. Ik herinner me nog dat ik in het eerste jaar van de studie iets simpels wilde doen zoals de algemene kleuren van mijn systeem aanpassen ... maar het mocht niet, want die functie was uitgeschakeld voor mij.

("Oh nee! Straks gaan studenten het hele college allerlei kleurenschema's uitproberen op hun laptop! Dat kunnen we niet hebben!" "Tja, kunnen we dan niet beter zeggen dat ze niet op hun laptop mogen zitten?" "Welnee, ben je gek! Alle jongeren moeten de hele dag op iPads en laptops zitten, dat is _modern onderwijs_!")

Nou, oké, goed. Die koppeling kunnen we vast verbreken, toch? Het moet toch heel vaak voorkomen dat iemand stopt met studeren, of stopt met ergens werken, en dus z'n account wil loskoppelen?

Ja en nee. Als je eindelijk deze instelling hebt gevonden, heb je een knopje "disconnect from organization". Precies wat je zoekt ...

... maar dat gaat niet zomaar. Ten eerste kunnen zij dus bepaalde delen van je systeem controleren, en zodra je de verbindingen verbreekt dus ook die delen _wissen_. Ten tweede krijg je de waarschuwing dat het hele account ophoudt met bestaan.

Ik heb urenlang gezocht, maar ik kon _nergens_ uitsluitsel krijgen over of dit betekende "je moet een nieuw account aanmaken om weer in je computer te kunnen" of "je bent al je bestanden kwijt en je hele account wordt _gewist_"

Maar het feit dat ik er niks over kon vinden, betekende in mijn ogen dat het niet de drastische optie zou zijn. Anders zouden er véél meer boze mensen en waarschuwingen zijn :p 

Dus ik waagde de gok en klikte op de knop. En inderdaad, een nieuw scherm verschijnt om te vragen een nieuw account te maken om deze computer te beheren. Dus dat doe ik, binnen een paar minuten is het gedaan, en de computer start opnieuw op.

Alles is weg.

Oh god. Oh god. Oh god. Ik log in en zie nog wel alle _programma's_ die ik had, maar alle persoonlijke bestanden zijn compleet leeg.

Maar dan zie ik mijn verlossing: dit is een Gastaccount, dat om een of andere reden was aangemaakt en als standaard ingesteld. Ik switch naar mijn "Tiamo" account dat ik net heb gemaakt ... 

Alles is weg.

Dan herinner ik dat je gewoon in de "Users" folder kunt kijken en daar de bestanden van alle users kunt vinden. Misschien is het niet gewist, maar gewoon niet toegankelijk meer voor mij?

Jup, dat bleek het geval. Al mijn oude informatie, dat hele oude account, stond nog gewoon op de computer onder die naam. Er was alleen geen account meer dat daar _bij_ kon komen.

Dus er zat maar één ding op: ik selecteerde alles en sleepte het naar mijn nieuwe account.

En toen ging ik even een paar uur iets anders doen, want zo lang zou het wel duren. 

Toen ik terugkwam was de computer inderdaad nog bezig, maar wel op 99%, dus ik durfde al rond te kijken. En godzijdank was alles goed gegaan: mijn bestanden stonden weer op het bureaublad, in mijn documenten, in mijn projectfolders. Alles leek op z'n plek.

Ten eerste wil ik dus het volgende zeggen:

  * Microsoft moet écht meer informatie beschikbaar maken over die werkaccounts en wat er gebeurt als je ze weghaalt. 
  * Bovendien moeten ze een makkelijkere optie geven om alle bestanden gewoon over te zetten naar een _nieuw_ account. Want wat ik nu heb gedaan, zal bij de meesten niet bekend zijn, én had nog heel wat nadelen (daarover dadelijk meer) ...
  * En universiteiten/bedrijven moeten echt stoppen met alle accounts op apparaten verbinden met hun netwerk. Het heeft mij alleen maar nadelen opgeleverd. Maar zeker als iemand allang _weg_ is, mag de verbinding wel worden gesloten.
  * Als je dit doet, zorg dan dat je "show hidden items" aan hebt staan voordat je alles van account A naar account B verplaatst, anders worden die niet gekopieerd. **Maar zorg dat je het bestand "NTUSER.dat" _niet_ verplaatst, want daarin zit de informatie specifiek voor dat account, en de kans is groot dat je anders je computer onherstelbaar crasht!**

Maar daar stopt het verhaal niet. Hoewel mijn bestanden terug waren ... waren al mijn instellingen natuurlijk gebroken. En dan word je er ineens aan herinnerd hoe lang je al op deze laptop werkt en hoeveel je automatisch hebt ingesteld.

  * Mijn systeem staat op **"dark mode"**, wat de meeste programma's kunnen overnemen. Die was nu uitgeschakeld, waardoor ik twee uur lang naar mijn scherm keek en dacht "alles lijkt veel _feller_ ... maar waarom?"
  * Ik heb een **schermfilter** voor 's avonds (f.lux). Die startte niet meer uit zichzelf, waardoor mijn scherm om 12 uur 's nachts ineens vervelend fel was.
  * Mijn **Nederlandse taal en toetsenbord** waren weg, dus ik kon ineens geen accenten meer typen en moest wachten tot ze weer geïnstalleerd waren voordat ik verder kon met dit blogartikel :p
  * Al mijn **lettertypes** waren verdwenen! Ik zie niet helemaal hoe of waarom dat gebeurt, maar ja, ik moest dus voor elk project weer achterhalen welke lettertypes het gebruikt en die opnieuw downloaden/installeren.
  * Ook doe ik veel met **commando's**. Bijvoorbeeld, om een nieuwe versie van mijn spellen te uploaden naar de online store, hoef ik slechts één kort regeltje te typen en alles wordt afgehandeld. Maar, die commando's leunen vaak op een programmaatje ergens in de computer waarvan ze moeten weten _waar_ het precies staat. Wat denk je? Al die verwijzingen weg! Mag ik zelf gaan terugzoeken waar ze staan en ze opnieuw toevoegen aan de zogenaamde "PATH" van Windows.
  * Mijn **automatische logins** (qua gebruikersnaam en wachtwoord, zoals bij mijn email) waren _allemaal_ weg. Dus ik hoopte maar dat ik ze nog allemaal uit mijn hoofd wist xD Dit liet mij ook inzien dat ik misschien iets van een "password manager" moet gaan gebruiken.
  * Heel veel projecten hadden **absolute links** naar andere bestanden (dus een link waarin de naam van dat vorige account stond). Al die links werkten niet meer, wat ze soms wel netjes lieten weten, maar op andere momenten allemaal vage crashes veroorzaakte. De oplossing was om _op al die plekken_ dat ene woordje te veranderen.

Dus ja, de afgelopen dagen was ik vooral kwijt met alles weer op orde krijgen. Gelukkig kon ik van de mogelijkheid gebruikmaken om weer op te ruimen en een betere structuur te pakken. 

(Bijvoorbeeld, al mijn spelprojecten hebben een back-up op de populaire website GitHub. Toen ik dat installeerde, 7 jaar geleden, maakte het zijn eigen folder aan ergens en gooide alles daarin. Ik durfde dat nooit meer aan te passen, waardoor een belachelijk deel van mijn werk ergens in een hoekje op de harde schijf stond, ver van alles :p Nu kon ik dat een goed plekje geven, want ik moest de links toch updaten.)

En dat allemaal ... omdat ik Microsoft Word niet meer mocht openen. Omdat het vast zat aan mijn werkaccount, maar ik werk al lang niet meer aan de universiteit, en daar was Microsoft eindelijk achter gekomen.

Tot zover mijn computeravonturen. Ik hoop voor jou dat je niet per ongeluk al je werk op een "werkaccount" hebt gedaan, want het overzetten is een hel. Dus, tja, dan moet je maar voor eeuwig bij dezelfde werkgever blijven :p