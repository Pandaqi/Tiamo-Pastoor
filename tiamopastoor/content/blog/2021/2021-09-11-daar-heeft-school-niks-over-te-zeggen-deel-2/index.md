---
title: Daar heeft school niks over te zeggen – deel 2
author: tiamopastoor
date: 2021-09-11T14:00:00+00:00
language: nl
categories:
  - Miscellaneous

---
Niet zo lang geleden schreef ik een artikel genaamd ["Daar heeft school niks over te zeggen"](/blog/2021/2021-05-20-daar-heeft-school-niks-over-te-zeggen/). 

Het ging over het feit dat scholen vaak allerlei regels en verplichtingen in het leven roepen alsof ze de complete macht hebben over het leven van kinderen/jongeren. (Wat niet het geval is---ze horen alleen onderwijs te geven, tijdens lesuren---en ook niet wenselijk is.)

Zojuist las ik weer iets dat in deze categorie valt.

Op de website van mijn (oude) middelbare school staan een aantal regels over het gebruik van de verplichte iPad: **"De iPad heb je altijd bij je en is aan het begin van de dag volledig opgeladen."**

(Ze zeggen dat het niet _verplicht_ is om een iPad aan te schaffen. Maar in de volgende regel zeggen ze dat, voor ouders met gelimiteerd budget, een regeling kan worden getroffen. Wat dus volledig in de aanname leeft dat de _enige reden_ waarom je geen iPad voor je kinderen zou willen kopen, is omdat je het geld niet hebt, en dat er _geen enkel ander denkbaar bezwaar bestaat_.)

Eventjes verder kijken laat zien dat de meeste andere middelbare scholen dezelfde regels hebben, zoals "je laptop moet minstens 75% opgeladen zijn aan het begin van je dag" en "je moet altijd oortjes bij je hebben"

Hoe dan ook: zie jij wat ik zie? School begint weer eisen te stellen over wat kinderen buiten school doen. Nu moeten zij, als ze thuis zijn, ook nog constant nadenken "zijn alle apparaten die ik van school moet hebben wel opgeladen en beschikbaar?" 

En het enige mogelijke gevolg is dat iedereen _de hele nacht lang hun apparaten in de oplader laat liggen._ (Want niemand gaat twee uur eerder opstaan, alleen maar om die verrekte iPad lang genoeg in het stopcontact te kunnen duwen.)

Een gewoonte die verschrikkelijk is voor je stroomkosten, het klimaat, het apparaat zelf, en gevaren zoals kortsluiting (terwijl iedereen slaapt).

{{% remark %}}
In Amerika hebben sommige staten inmiddels een wet doorgevoerd die eisen stelt op hoeveel energie een apparaat maximaal mag verbruiken ... in ruststand. De wet geldt **niet** voor de situaties waarin apparaten worden gebruikt, ongeacht hoe zwaar en energieslurpend ze zijn. Alleen als ze in stand-by staan en/of worden opgeladen. De reden daarvoor is, natuurlijk, omdat het overgrote deel van de verspilde stroom in de wereld (op dit moment) komt van apparaten die aanstaan en opladen terwijl dat niet hoeft.
{{% /remark %}}

School verplicht z'n leerlingen om elke dag dingen te doen die op alle mogelijke manieren een slecht idee zijn. En dat allemaal _buiten_ schooltijd. Want als je op school zit? Dan mag je hem niet opladen, dan mag je alleen het apparaat pakken als de docent het zegt, en ze gaan zéker niet genoeg stopcontacten en oplaadgelegenheden regelen.

Wat is het enige passend antwoord? **Daar heeft school niks over te zeggen.**

Als school zo graag wil dat je een opgeladen iPad bijhebt, moeten ze maar tijd en mogelijkheid geven _op school, tijdens schooltijd_, om dat voor elkaar te krijgen. Zodra jij uit de les bent, mag jij helemaal zelf bepalen wat je met je tijd doet, en lijkt het me slim om vooral _niet_ het slechte voorbeeld van school te volgen.

Maar het wordt nog leuker! Hier is een andere onvermijdelijke regel die in de reglementen staat: "het gebruik van een VPN is niet toegestaan" en "het gebruiken van de iPad, of het bezoeken van websites, voor niet-onderwijsgerelateerde doelen is niet toegestaan"

Het gebruik van een VPN is een van de beste dingen die je kunt doen. Voor je privacy en veiligheid online. Als studenten dit uitvogelen en gebruiken, zou een school dat alleen maar moeten aanmoedigen. Maar ja, dan kan je niet meer controleren welke sites ze bezoeken, en wat is onderwijs zonder controle?!

Die regel kan alleen maar zijn ingevoerd omdat iets te veel kinderen tijdens de les steevast series zaten te kijken of spelletjes te spelen :p

Bovendien is "onderwijsgerelateerde doelen" natuurlijk enorm vaag. Google kan voor alles worden gebruikt: zowel informatie opzoeken als entertainment. Hetzelfde geldt voor Wikipedia, Youtube, Facebook, noem het maar op. Voor elke website is een argument te maken dat het niks met onderwijs te maken heeft, of juist eindeloze mogelijkheden heeft om te leren. Dus waar ligt de grens? Daar zeggen de reglementen dan weer niks over.

En waarom iPads?! Bijna alle scholen hebben voor iPads gekozen! Veel te dure apparaten voor wat ze kunnen. Een van de beste kanten van de iPad, zo moet ik schoorvoetend toegeven, is de _grafische_ kwaliteit en de _tekenstylus_ die je erbij kan gebruiken. Maar ja, dat heb je dus _totáál_ niet nodig als je hem gebruikt voor onderwijs. Omdat ze door Apple worden gemaakt, zijn ze binnen 1 à 2 jaar praktisch onbruikbaar en aan vernieuwing toe, al is het maar omdat alle educatieve apps die je moet gebruiken niet meer worden ondersteund. 

De conclusie? Weer een geval waarbij ons onderwijssysteem allerlei eisen stelt op de gewoontes van kinderen _buiten school(tijd)_, zonder zelf goede voorzieningen te regelen, die ook nog eens _een superslecht voorbeeld zijn_. Oftewel, blijf het zeggen totdat het ergens doordringt: daar heeft school niks over te zeggen.

Stop met hun regels volgen. Stop met apparaten 's nachts in de oplader stoppen, of als je er zelf niet bij bent, of als het simpelweg niet nodig is. Stop met overal nog meer schermen en apparaten bij betrekken. Stop met jouw leven laten beheersen door regeltjes die ze zelf hebben verzonnen en waarvan jij niet _verplicht_ bent om ze te volgen. 

Als je gezeik krijgt over dat de iPad niet is opgeladen, is het antwoord simpel: "oh, ik moet de iPad gebruiken? Geef me dan een plek naast een stopcontact."

Als je gezeik krijgt over dat je de iPad niet bij hebt, is het antwoord simpel: "oh, jullie willen iPads verplichten en er volledige controle over? Houd die iPads dan lekker op school en deel ze uit wanneer nodig." (En anders ga je bij iemand anders meekijken. Voor je het weet krijg je ... sociaal contact ... en verbinding ... en mensen die elkaar aankijken en samenwerken ... woah. Wat een raar idee.)

Maar dat doen ze niet, want ze verplichten ook dat je _buiten school_ op de iPad zit en nog meer schoolwerk doet! En dat kan alleen als ze de iPad meegeven en van jou maken.

Dus voor de laatste keer: daar heeft school niks over te zeggen. (Als ik gefrustreerd klink---mooi.)

{{% remark %}}
Overigens moet ik de eerste persoon nog tegenkomen die écht gelooft in die verplichte iPads/laptops en écht denkt dat ze een verbetering zijn. Een tijd geleden sprak ik een oud-docent van mij (lang verhaal, kwam haar tegen, hadden elkaars WhatsApp nog). Mijn simpele vraag: hoe is het met mijn oude middelbare school? Haar antwoord: twee paragrafen over hoe alle kinderen nu 24/7 op tablets zitten en spelletjes spelen. Hoe ze het verschrikkelijk vond, hun aandacht niet meer kon vatten en nauwelijks meer werd aangekeken. Geweldig, wat een innovatie!
{{% /remark %}}