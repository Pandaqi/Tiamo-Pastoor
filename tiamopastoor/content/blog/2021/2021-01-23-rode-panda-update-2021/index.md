---
title: 'Rode Panda: update 2021'
author: tiamopastoor
date: 2021-01-23T15:00:34+00:00
language: nl
categories:
  - Miscellaneous

---
Begin 2019 richtte ik een eenmanszaak op genaamd [Rode Panda!][1]

Aangezien ik een freelance kunstenaar ben, heb ik toentertijd de website helemaal zelf ontwikkeld, en het laten functioneren als mijn portfolio.

Nou, inmiddels zijn we twee jaar verder, waarin ik vele projecten heb gemaakt en mijn eigen website vaak heb bezocht (of laten bezoeken door anderen). Dat betekent dat er _verbeterpunten_ zijn gevonden!

Hieronder wilde ik even beschrijven wat ik heb veranderd aan de website en waarom. (Misschien kan jij er ook iets van leren of nieuwe inzichten krijgen.)

## #1: Tweetalige website

Al een jaar geleden dacht ik dat het misschien handig was om de website zowel Nederlands als Engels te maken. (Want ik doe in beide talen veel werk. Zo zijn computerspellen altijd Engels met een internationale gemeenschap, maar is dit blog natuurlijk Nederlands.)

Dat heb ik toentertijd met bloed, zweet en tranen voor elkaar gekregen ... wat natuurlijk betekent dat er veel schoonheidsfoutjes in waren geslopen. Sommige vertalingen misten, anderen waren niet geheel grammaticaal correct, en soms leidde dat zelfs tot pagina's die compleet crashten. Dat is allemaal opgelost.


## #2: Header

De "header" van de website is een groot plaatje van een boom met daarop enkele dieren, waaronder vanzelfsprekend de rode panda. Deze vind ik nog steeds mooi, en geeft de website een duidelijke sfeer, maar ... hij heeft geen functie.

![](/uploads/2021/09/rode-panda-update-1_result.webp) 

Meerdere keren merkte ik dat iemand op het logo klikte met de _verwachting_ om naar de homepage te gaan. Dat doen de meeste websites namelijk: klik het logo, of _iets_ aan de bovenkant, en je gaat _back to home_. Dus dat heb ik ook maar ingevoerd.

Tevens moest je, vooral op wijde schermen (zoals laptops), op elke pagina langs het logo scrollen om bij de inhoud te komen. Dat is onnodig en vervelend. Dus nu scrollt de website automatisch (in een vloeiende beweging, op de browsers die dat ondersteunen) naar de inhoud.

## #3: Ronde hoeken

Ik weet niet precies waarom ik toentertijd alles rechte hoeken heb gegeven. Misschien vanwege de lijnrechte boomstam die de hele rechterkant bestrijkt, misschien omdat ik te druk was met andere zaken.

Maar bij zo'n "natuurlijk" ontwerp staat het veel beter om ronde en organische vormen te hebben. Schermen zijn vierkant, dus aan een paar rechte lijnen ga je nooit ontkomen, maar de randjes van alle stukken tekst en blokken zijn nu in ieder geval rond.

![](/uploads/2021/09/rode-panda-update-2_result.webp) 

## #4: Plaatjes

Toen ik de website maakte, functioneerde het echt puur als "doorgeefluik". Het was een overzicht van al mijn projecten ( + hoe ik werk en hoe je mij kan inhuren), met op elke pagina een plaatje, kort tekstje, en dan een link naar de échte officiële pagina waar het project staat.

Dus buiten de "header image" bovenaan elk project, had ik nooit ondersteuning voor plaatjes ingevoerd.

Nou, dat is opgelost. Inmiddels kan ik mooi in de tekst plaatjes stoppen.

Het was even lastig om plaatjes te integreren in een ontwerp met zoveel grafische elementen, want het zag er al snel lelijk of onoverzichtelijk uit. Het werkte pas toen ik _plaatjes_ en _tekst_ los koppelde. Tekst wordt weergegeven in beige blokken, met paragrafen. Plaatjes krijgen geen blok eromheen, maar nemen de volle breedte in hebben verder dezelfde bruine achtergrond als de rest van de website.

(Ook _host_ ik alle plaatjes op een externe server, want dat is sneller en goedkoper voor mij. Maar dat geeft wat problemen, want de huidige code wilde alléén plaatjes van een specifieke plek op z'n eigen server hebben, en anders niets.)

## #5: Schaduwen

Klein dingetje, maar veel elementen hadden een veel te grote schaduw. Lelijk, onnodig, maakte soms omringende tekst iets minder leesbaar. Dus dat heb ik verminderd.

Ook heb ik hier en daar kleuren wat verzacht, zowel schaduwen als highlights. (Zo had een knop eerst een _felrode_ kleur als je er met de muis overheen ging, wat totaal niet past bij de rest. Wederom geen idee hoe dat is ontstaan, ik zal er een reden voor hebben gehad twee jaar geleden ... )

## #6: Openingstekst

Op de homepage staat een grote welkomstboodschap. Deze was eerst één zin die zei: "Welkom! Ik ben een freelance kunstenaar, klik op één van mijn diensten hieronder voor meer informatie."

Een beetje kortaf en niet genoeg informatie. Als je het zo bekijkt, zou je niet weten dat dit mijn hele portfolio is bijvoorbeeld.

Dus de tekst is iets langer gemaakt. Hij zegt duidelijk wat de website is (portfolio + mijn werkwijze/inhuren), dat je dus vooral links naar de officiële pagina's vind, en dat je lekker kan gaan klikken om meer te weten.

(Nog steeds niet helemaal tevreden, maar het is al een stap vooruit.)

## Conclusie: eindeloze twijfels

Ik twijfel nog over heel veel, want dat doe ik altijd.

De kleuren zouden iets warmer kunnen.

Het hoofdlettertype is prima en leesbaar en passend ... maar ook een beetje saai? Het voelt alsof zo'n creatieve website voor een kunstenaar, met schattige tekeningen, een meer vloeiend en creatief lettertype moet hebben.

De website is dermate gestroomlijnd en minimalistisch ... dat het misschien overslaat in leegte. Ik heb sterk de neiging om meer tekeningen toe te voegen, meer knopjes, meer "dingen" die de website doet om een teken van leven te geven.

En daarmee komt de grootste twijfel: _ik moet eens heel hard nadenken over mijn websites_.

Ik doe véél uiteenlopende dingen. Dit portfolio was mijn poging om alles bij elkaar te brengen, onder één dak, op één plek. Maar dat is dus niet écht gelukt, omdat elk project gewoon een link geeft naar de daadwerkelijke locatie op het internet.

En hoe meer ik maak---en probeer dingen uit te geven en in de markt te zetten---hoe meer ik merk dat een _specifieke website per onderwerp_ toch wel handig is. Dus een website voor mijn _boeken_, een andere website voor mijn _spellen_, weer een ander voor mijn _muziek_, etcetera. Want nu wordt bijna alles op een hoopje gegooid op dit blog, dat eigenlijk alleen bedoelt was om _korte geschreven verhaaltjes_ weer te geven.

Daar ben ik eigenlijk al een beetje mee begonnen.

De website [Pandaqi][4] is voor al mijn spelwerk, zowel computer- als bordspellen. En de effecten zijn meteen duidelijk: ik vind de website héél mooi, hij kan goed plaatjes en filmpjes en interactieve elementen laten zien, en inmiddels zijn vreemdelingen mijn website online aan het aanprijzen. Helemaal uit zichzelf! (Dat heeft zich nog niet vertaald in veel inkomsten, maar hè, alles op z'n tijd.)

Maar als ik dit voor alles doe ... tja, dan zit ik dadelijk met 10 websites op mijn naam. Veel werk, veel onderhoud, en misschien juist _verwarrender_ voor iemand die mijn werk opzoekt.

Dus dat wordt de volgende grote update:

  * Ofwel dit portfolio wordt uitgebreid, zodat het op zichzelf staat en écht een overzicht van al mijn werk bevat
  * Ofwel ik maak een stuk of 4 nieuwe websites en splits alles op, maar laat het portfolio zoals het is.

{{% remark %}}
Waaraan ik in ieder geval op dit moment werk, is een gigantische update voor dit blog. Want ik gebruik nog steeds het eerste de beste standaardthema dat ik 4 jaar geleden tegenkwam ... en dat kan natuurlijk niet. Een website ontwerper moet zijn eigen website ontwerpen. Bovendien heeft dit thema enkele grote problemen, vind ik het een beetje somber, en is het blog uitgegroeid tot iets groters (en anders) dan hoe het begon.
{{% /remark %}}

 [1]: https://rodepanda.com
 [2]: /uploads/2021/09/rode-panda-update-1_result.webp
 [3]: /uploads/2021/09/rode-panda-update-2_result.webp
 [4]: https://pandaqi.com