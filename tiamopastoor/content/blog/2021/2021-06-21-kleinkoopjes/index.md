---
title: Kleinkoopjes
author: tiamopastoor
date: 2021-06-20T22:25:00+00:00
language: nl
categories:
  - Miscellaneous

---
Mensen en geld hebben een rare relatie. Zelfs als je al jarenlang op deze planeet rondloopt, en dus veel dingen hebt gekocht (of juist geld hebt gespaard), is het nog moeilijk om in te schatten of iets de aankoop waard is.

Toen ik hier laatst over nadacht, kwam ik erachter dat vaak de _kleinste onbenullige aankopen_, uiteindelijk het _meeste waard zijn_.

Ik noem dit vanaf nu **kleinkoopjes**.

Wat bedoel ik? Nou, ik sta al jarenlang elke avond een draadloze muis uit te schakelen. In onze woonkamer staat een computer (voor algemeen gebruik), maar niemand zet ooit diens draadloze muis uit, wat allemaal elektriciteit kost!

En toen besefte ik: we hebben dit ding ooit, in een opwelling, voor 12,50 meegenomen bij een Makro (als ik het goed herinner). Gewoon omdat mijn moeder gehoord dacht te hebben dat iemand een muis nodig had thuis. Inmiddels is dat ding al _jaaaarenlang_ elke dag intensief gebruikt. Als hij ineens zou stoppen met werken, zou er een gat komen waarin we ineens onze gezamenlijke computer niet meer kunnen besturen!

Dus als je het mij vraagt: beste 12,50 die je kunt uitgeven.

Eenzelfde realisatie kwam laatst toen ik op mijn tablet tekende. Ik keek nog eens naar mijn pen ... en realiseerde dat dit mijn _reservepen_ was die ik ooit voor 20 euro heb gekocht (toen ik dacht dat mijn originele, dure pen ermee opgehouden was). Het was bedoeld als back-up, zodat ik nooit zonder pen kwam te zitten. 

Maar inmiddels doen allebei de pennen het weer, maar ik heb nooit de moeite genomen om de batterij te wisselen. Dus ik teken nu al een half jaar op mijn budgetpen in plaats van de originele Surface pen _die 100 euro kost als je hem nieuw koopt._

Dus als je het mij vraagt: beste 20 euro die je kunt uitgeven.

De lijst gaat maar door. Mijn bureau staat vol met kleine aankopen, waarover ik toentertijd misschien wel _enorm_ heb lopen twijfelen, die nu een vast onderdeel van mijn workflow zijn. 

Zo heb ik twee zakjes met honderden houten kubussen in allerlei kleuren. Kostten toentertijd iets van 20-30 euro per zakje. Ideaal voor het uittesten van spellen, of het spelen van een ander spel waarbij materiaal mist (of je te weinig materiaal hebt naar je zin). Het klinkt als een stomme aankoop, maar ze hebben me vaak genoeg geholpen.

Ook heb ik jarenlang een verlengstukje gebruikt voor mijn audiokastje en koptelefoon, omdat ze anders maar 30 cm bereik hadden, wat het nogal onhandig maakt :p (Als je iets wilde inspelen, en tegelijkertijd de koptelefoon dragen, moest je zo'n beetje met je gezicht _op_ het kastje gaan zitten!)

Dat kabeltje heb ik ooit gekregen als accessoire bij een hele andere aankoop _jaaaaren_ geleden. Maar zonder het kabeltje had het allemaal niet gewerkt. (Onlangs heb ik eindelijk fatsoenlijke kabels gekocht, wat toch ook een enorm verschil maakt. Nu kan ik tenminste verder dan een meter weglopen van mijn computer tijdens het opnemen.)

Waarom vertel ik dit? Enerzijds om je aan te sporen om deze kleine dingetjes dus gewoon te kopen. Als je de hele tijd denkt "hmm, ik zou toch een verlengsnoer voor dit willen hebben", dan moet je daar gewoon 10-20 euro voor neerleggen, want waarschijnlijk ga je dat snoertje dan nog tien jaar lang elke dag gebruiken.

Anderzijds om dus te waarschuwen voor het omgekeerde effect. Want voor elk kleinkoopje, heb ik ook wel een ... eh ... **grootmiskoop**. (Yeah, let's roll with that.)

Bijvoorbeeld, ik heb twee hele mooie dure speakers in mijn slaapkamerstudio staan. Hartstikke leuk, maar ik gebruik ze niet vaak, en heb te weinig verstand (vooralsnog) van muziekopnames om een verschil te horen. Nee, ik had van hetzelfde geld één hele goede koptelefoon kunnen kopen waaraan ik véél meer had gehad. En waarschijnlijk had ik nog geld over ook, om dat ene verlengsnoertje te kopen voor de koptelefoon :p

Of, om in het muziekthema te blijven, wat dacht je van mijn hele dure semi-akoestische gitaar die ik aan het einde van de middelbare school kocht. Hartstikke leuk, en hartstikke mooi, maar ik had helemaal niet zoiets nodig. Dat ding heeft zo'n hard en vol geluid, dat het me alleen maar in de weg zit bij het opnemen! 

In plaats daarvan, had ik tientallen van die kleinkoopjes moeten doen. Een paar fatsoenlijke plectrums en capo's, nieuwe snaren, een of twee redelijke microfoons, een goede kabel voor de gitaar (om "direct" op te nemen) en reservebatterijen, meer diverse instrumenten (zoals een mandolin, of ukulele, of iets anders). Dit zouden allemaal kleine aankopen zijn geweest, die samen op een lager bedrag uitkwamen dan die ene gitaar. Maar ze zijn vele malen praktischer en nuttiger. Het zijn dingen die ik, wat er ook gebeurd, waarschijnlijk (bijna) elke dag kan gebruiken.

Dus wat hebben we vandaag geleerd? **Voordat je één hele grote aankoop doet, kijk of er niet een hele hoop kleinkoopjes zijn die daadwerkelijk je probleem oplossen.** Denk aan frustraties die je al lang hebt ("ugh, het snoertje is te kort"), dingen die je aan anderen verteld ("oh ik zou echt X willen hebben, want dan kan ik eindelijk Y"), dingen die je workflow pauzeren of vertragen ("als ik niet een heel eind zou hoeven lopen om dit apparaat op te laden, zou ik gewoon door kunnen werken"). 

Of koop meerdere apparaten die elk hun eigen functie vervullen (en niks anders), in plaats van dat je probeert een "alles-in-één" ding te kopen.

En andersom: **als je twijfelt over kleine dingetjes kopen, doe het toch maar.** Kijk, een draadloze muis koop je niet zomaar. Het is niet alsof je denkt "hmm, ik heb thuis een perfecte muis liggen ... maar een _extra_ muis voor 12,50 gaat mijn leven verbeteren!"

(Zouden er mensen zijn die muizen sparen? Ik ken niemand die een kastje met "reservemuizen" heeft voor als er eentje kadoek gaat. Terwijl je toch denkt dat dit een vrij essentieel, veelgebruikt apparaat is. Ik bedoel, mensen hebben vaak wel dozen vol met stopcontacten, verlengsnoeren, oude telefoonkabels die vast nog voor iets anders gebruikt kunnen worden, etcetera. Hmm.)

Nee, zo'n muis koop je omdat je er een nut voor hebt. Je _denkt_ er überhaupt alleen aan, als je het nodig hebt. Dus doe het dan meteen, in plaats van erover twijfelen en, weet ik veel, een maand zonder muis te zitten. ("Ja, sorry meneer Janssen, ik kon het huiswerk van de afgelopen maand niet maken ... want mijn computer had geen muis.")

Tegeltjeswijsheid van de dag: "Wees geen struis, koop die draadloze muis."