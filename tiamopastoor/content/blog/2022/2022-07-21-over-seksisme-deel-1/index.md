---
title: 'Privé: Over Seksisme – Deel 1'
author: tiamopastoor
date: 2022-07-21T13:50:00+00:00
language: nl
draft: true
private: true
categories:
  - Miscellaneous

---
Dit artikel is onderdeel van een grotere artikelenreeks over seksueel misbruik. (Hier is de link naar het eerste deel: <HIER KOMT EEN LINK>) De reden dat ik hiervan een los artikel heb gemaakt, is omdat het onderwerp seksisme te groot, complex en genuanceerd is om even snel bij een ander artikel erin te gooien. Mijn doel met dit artikel is als volgt: definiëren wat seksisme is, vertellen wat wel/niet strafbare feiten zijn, enkele voorbeelden bespreken uit het echte leven, en eventueel oplossingen aanbieden.

## De definitie

De meestvoorkomende definities luiden als volgt.

> "Seksisme is het discrimineren op grond van geslacht."

> "Seksisme is het vellen van een waardeoordeel op grond van iemands sekse."

Ten eerste moet opgemerkt dat het hier niet specifiek om vrouwen gaat. Seksistisch gedrag kan ook tegenover mannen plaatsvinden. Elke definitie die dus alleen de vrouw in het verhaal betrekt is verkeerd.

_Voorbeeld: _De Franse organisatie SOS-sexisme strijdt alleen tegen "geweld tegen vrouwen". Dat is niet hoe het werkt. Strijden tegen seksisme betekent strijden tegen geweld op basis van sekse tegen _wie dan ook_.

_Voorbeeld:_ de volgende definitie is vrij recent en komt van de GLBTQ encyclopedia.

> "In a society built on a male/female dichotomy, sexism refers to beliefs and behaviors that privilege men over women. Whether at cultural, societal, institutional, or individual levels, sexism is the mechanism that ensures that women occupy subordinate roles compared with men and that women-identified values are disparaged."

Dit is simpelweg onjuist. Hoewel ze zinnige dingen zeggen, zoals "seksisme omvat systemen die vrouwen dwingen om ondergeschikt te zijn aan de man", gaat het bericht verloren in de eenzijdigheid van het statement.

Daarnaast zijn bovenstaande definities wat kort door de bocht. Hoewel technisch correct, is niet meteen te zien wat het nou inhoudt. _Wat betekent discrimineren op basis van geslacht?_ _Wat betekent een waardeoordeel vellen?_

Het algehele idee is dat _mannen_ en _vrouwen_ qua rechten en waarde gelijk zijn. Discrimineren op basis van geslacht betekent dus, op basis van slechts geslacht, iemands rechten ontnemen. (Bijvoorbeeld: "je hebt dezelfde kwalificaties als deze andere sollicitant, maar omdat je een vrouw bent neem ik je niet aan, en kies ik de ander.") Een waardeoordeel vellen is een extensie daarvan. Het betekent dat je het ene geslacht _objectief waardevoller_ behandelt dan het andere geslacht. (Bijvoorbeeld: "vrouwen zijn altijd beter in dit ene vakgebied, dus ik betaal ze meer voor hetzelfde werk dan mannen".)

Dit betekent niet dat mannen en vrouwen _hetzelfde_ zijn. Ze zijn anders, hebben andere voorkeuren, andere voordelen en nadelen, maar hun mensenrechten en "waarde" zijn hetzelfde.

## Is het strafrechtelijk te vervolgen?

**Verbod op discriminatie** staat in de grondwet. Als jij kunt aantonen dat jou mensenrechten worden ontnomen, kan jij de ander succesvol aanklagen. (Bijvoorbeeld: een vrouw doet exact dezelfde baan als een mannelijke collega, maar kan laten zien dat hun loonstrookjes vanaf het begin af aan al verschilden. Dat is simpelweg illegaal.)

Als men slechts vervelende uitspraken heeft gedaan, dan niet, want dat is technisch gezien geen seksisme. (Geen zorgen, hier ga ik dadelijk nog wat kritische noten bij zetten.) Als een man een vrouw neerbuigend behandelt, of uit dat hij haar ondergeschikt vindt, dan is dat natuurlijk vervelend, maar niet strafbaar.

**Dit is belangrijk**. Welke gemene dingen iemand ook over het andere geslacht schrijft, hoe scheef iemands gedachten over de rollenverdeling ook zijn, het is niet strafbaar. Je kunt het technisch gezien zelfs geen seksisme noemen.

Er zijn nog enkele wetten die strafbaarheid van seksisme schuren. (Hoe weet ik dit? Mijn vrije tijd wordt raar besteed.) Hieronder staat mijn samengevatte uitleg, want de echte wetten zijn niet om doorhéén te komen.

  * Artikel **429quater**: tijdens het uitoefenen van een ambt of beroep is discriminatie op basis van o.a. geslacht strafbaar (met hechtenis van hoogstens twee maanden of een geldboete van de derde categorie)[note]https://www.wetboek-online.nl/wet/Sr/429quater.html[/note]
  * Artikel **137 (**+137c): iemand die zich in het openbaar opzettelijk beledigend uitlaat tegenover o.a. geslacht, zonder objectieve rechtvaardiging, en daarmee voor (levens)gevaar zorgt of de openbare orde verstoort, krijgt een gevangenisstraf van hoogstens een jaar of geldboete van de derde categorie. (Herhaaldelijk in de fout gaan zorgt voor hogere straffen.) [note]https://maxius.nl/wetboek-van-strafrecht/artikel137[/note],[note]https://www.wetboek-online.nl/wet/Sr/137c.html[/note]

_Opmerking:_ artikel 429quater heeft een tweede lid wat gaat over onopzettelijk discrimineren. Stel je bent de baas van een bedrijf, en door jouw onoplettendheid of nalatigheid wordt gediscrimineerd, dan ben je ook in overtreding.

_Opmerking:_ de rest van artikel 137 gaat over dat je medeplichtig bent aan een misdrijf als je hiertoe hebt opgeroepen of (voor)kennis had en dit niet hebt gemeld. (Met uitzondering van als jij of directe naasten bedreigd zouden worden.)

Zoals je ziet zijn deze wetten _alleen_ voor hele zware gevallen. Iemand nafluiten op straat is niet strafbaar, maar met een groep jongens een meisje intimideren waardoor ze uiteindelijk in blinde paniek een spoorwegovergang op rent waarschijnlijk wel.

## Uitgebreide definities

De meeste mensen willen dat iedereen aardig is voor elkaar. Ze willen niet alleen seksisme als zodanig bestempelen wanneer het strafbaar is, maar ze willen ook "negatief gedrag" afraden. Zo zegt men dat systematisch seksisme leidt tot een verhoging van seksueel geweld en het duwen van mensen in stereotype rollen. Dus de definitie van seksisme wordt vaak uitgebreid. Het probleem hier, echter, is dat er geen harde lijn getrokken kan worden. We komen nu in een grijs gebied van vage definities en onzekerheid.

Hieronder staat een greep uit definities die verder gaan dan de one-liner definitie.

> **Amnesty International: **Het "VN-verdrag voor de uitbanning van discriminatie van vrouwen" roept op tot uitbanning van alle vooroordelen, gewoonten en praktijken gebaseerd op superioriteit van een van beide geslachten of stereotiepe rollen voor man en vrouw.

> **Het VN-verdrag: **<i>"</i>Elke vorm van onderscheid, uitsluiting of beperking op grond van geslacht, die tot gevolg of tot doel heeft de erkenning, het genot of de uitoefening door vrouwen van de rechten van de mens en de fundamentele vrijheden op politiek, economisch, sociaal of cultureel gebied, op het terrein van de burgerrechten of welk ander gebied dan ook, ongeacht hun echtelijke staat, op de grondslag van gelijkheid van mannen en vrouwen aan te tasten of teniet te doen.<i>"</i>

> **Dictionary:** 1) Attitudes or behavior based on traditional stereotypes of gender roles.** 2)** Discrimination or devaluation based on a person's sex or gender, as in restricted job opportunities, especially such discrimination directed against women. **3)** Ingrained and institutionalized prejudice against or hatred of women; misogyny

> **Collins Dictionary: **discrimination on the basis of sex, esp the oppression of women by men

> **New Dictionary of Cultural Literacy: **the belief that one sex (usually the male) is naturally superior to the other and should dominate most important areas of political, economic, and social life.

Zoals je opmerkt, gaan deze definities weer vooral over seksisme tegenover vrouwen. Maar goed, dat zien we even door de vingers. Het is tenslotte een verdrag van de VN. En het verdrag zegt ook, met een onnodig complexe verwoording, hetzelfde als onze technische definitie. (Seksisme uit zich als ongerechtvaardigde discriminatie op basis van geslacht met als doel de rechten of vrijheden van het andere geslacht weg te nemen.)

> **Wikipedia:** Seksisme kan leiden tot discriminatie waarbij mensen verschillend behandeld worden, bijvoorbeeld in taalgebruik, op grond van hun geslacht/sekse. Seksisme kan leiden tot vormen van onderdrukking. Ook geslachtsrol-stereotypen met betrekking tot mannelijkheid en vrouwelijkheid vallen onder het begrip seksisme. Deze stereotypen hebben soms onderbewust invloed op ons gedrag. (Voor deze vorm is de term genderisme bedacht.) Extreme vormen van seksisme zijn mannenhaat (misandrie) of vrouwenhaat (misogynie).

In datzelfde Wikipedia artikel noemen ze iets heel interessants: _positieve discriminatie wel_. Maar, het mag slechts om een bewezen achterstandspositie op te heffen, en als het een tijdelijke maatregel is. (Bijvoorbeeld: tijdelijk meer vrouwen aannemen voor je bedrijf omdat de vorige eigenaar een seksist was en alle vrouwen heeft afgewezen.)

Maar die _ladies nights_ van cafés en bioscopen zijn eigenlijk in strijd met de wet van gelijke behandeling (die we dadelijk nog gaan bespreken). Gek genoeg hoor je daar niemand over. (Niet dat ik wil dat daarover gezeurd wordt. Helemaal niet. Laat mensen lekker hun voordeeltjes hebben. Mijn punt, en dat ga ik aan het einde ook nog onderstrepen, is juist dat de prioriteit en de focus heel scheef ligt op dit moment.)

## Mijn lievelingsdefinitie

De beste uitgebreide definitie, echter, komt mijns inziens uit een rapport/onderzoek van onze zuiderburen[note]https://igvm-iefh.belgium.be/sites/default/files/downloads/28%20-%20Rapport%20Defini%C3%ABring%20van%20het%20concept%20seksisme_NL.pdf[/note]. (België, voor de niet-ingewijden). Zij hebben namelijk sinds 2014 een wet tegen specifiek seksisme. (Overigens is deze wet een grote flop: slechts 3 aangiftes in 2015 [note]https://www.bruzz.be/samenleving/seksismewet-lijkt-lege-doos-drie-klachten-2015-2017-01-02[/note], en de eerste veroordeling/boete in 2018 [note]https://nieuws.tpo.nl/2018/03/06/eerste-persoon-veroordeeld-voor-seksisme-in-belgie/[/note].)

**Definitie: **seksisme is ...

  1. Een geheel van overtuigingen over de geslachten en over de relatie tussen de geslachten. In die overtuiging bestaat er een objectieve hiërarchische verhouding tussen beide geslachten en die verhouding wordt ook wenselijk geacht.
  2. Een handeling die is gebaseerd op een ongerechtvaardigd onderscheid tussen de geslachten en die nadelige gevolgen heeft voor één of meerdere leden van één van beide geslachten.

**Het eerste punt** gaat niet over handelingen maar over _mind-set _(excuseer het woord). Een man kan dus seksistisch zijn als deze _denkt_ dat vrouwen ondergeschikt zijn aan hem, ook al doet hij niks (naar de buitenwereld toe) wat dit laat zien.

> Dit punt is vooral bedoeld als zelf-reflectie. Om bij jezelf na te gaan of je ergens seksistische vooroordelen of aannames hebt. Je kunt namelijk nooit weten wat iemand stiekem van binnen denkt of vindt. Daarnaast maakt het ook geen reet uit: het gaat uiteindelijk om wat iemand doet, niet om welke gedachten door iemands hoofd gaan. Maar als men van binnen niet meer seksistisch denkt, zal het natuurlijk ook nooit naar buiten komen.

**Het tweede punt** gaat daadwerkelijk over handelingen. Als jij onderscheid maakt tussen geslachten, zonder een goede reden of andere argumentatie dan geslacht, en dit onderscheid leidt tot nadelige gevolgen, dan is het seksisme. Zeggen dat mannen fysiek sterker zijn dan vrouwen is zelfs in deze definitie geen seksisme: het is al vaak genoeg bewezen dat het waar is. Zeggen dat mannen daarom _beter_ zijn dan vrouwen, is wel seksisme, want er is niet eens een definitie van "objectieve waarde" van een mens.

> Dit is denk ik de beste uitgebreide definitie die je kunt vinden. Andere definities noemen iets al seksistisch als je iets doet wat te maken heeft met stereotype geslachtsrollen, of als je ander taalgebruik hanteert voor andere geslachten, zonder de gevolgen mee te nemen.

> Als ik (als man) met een vrouw praat, dan vind ik het juist een mooi gebaar om iets op een andere manier uit te leggen. Ik ga er niet vanuit dat de gemiddelde vrouw evenveel van voetbal weet, en ik ga er zeker niet van uit dat diegene weet over enkele man-specifieke problemen of gewoontes. Dus ik verander mijn taalgebruik om dat op te lossen. (Op dezelfde manier praat ik als wiskundige heel anders tegen vakgenoten, dan tegen mijn ouders. Ik ga hen niet zomaar een hele moeilijke formule voorschotelen.)

> Het enige moment waarop het seksistisch is, is wanneer je weet (of had kunnen weten) dat de gevolgen nadelig zijn, en jouw handelingen ook geen rechtvaardiging hebben.

(Om eerlijk te zijn: lees het hele rapport als je echt een goede discussie en onderzoek wilt vinden over seksisme. Het heeft geen zin voor mij om de helft van dat rapport hier in mijn eigen woorden te herhalen.)

## Stereotype rollen

Vrijwel alle definities noemen de "traditionele/stereotype rollenverhouding" tussen geslachten als belangrijk onderdeel van seksisme. Geen van die definities doet moeite om deze rollenverhouding te definiëren. (Wat---laten we zeggen---_erg onhandig_ is wanneer je iets definieert.) Dus dit is mijn eigen incomplete invulling:

  * **Mannen**: houden van sport, houden van (video) spellen, zijn lui/vies/ongeorganiseerd, beter in wiskunde, werken altijd in technische/logische sectoren, doen geen klusjes (koken, naaien, of ander klein handwerk), zijn de baas en vertellen hun vrouw wat ze moeten doen, moeten altijd de leider zijn, mogen geen emotie laten zien, houden van auto's, moeten de "dirty jobs" doen, agressief, competitief, ...
  * **Vrouwen**: moeten (huis)moeders zijn, verantwoordelijk voor kinderen opvoeden, mogen geen leidinggevende rol invullen, zijn niet zo sterk als mannen, houden niet van sport, nemen geen hoge(re) opleiding, flirten niet, houden van zingen en dansen, zijn terughoudender dan mannen, doen wat hen wordt opgedragen, horen klusjes te doen (koken), moeten geholpen worden (in plaats van dat ze helpen), houden niet van (video) spellen, moeten er vooral knap uitzien en geadoreerd worden, hebben alleen maar "clean jobs", ...

Ik ben het hier maar deels mee eens.

Ten eerste: het is alleen seksisme als je daadwerkelijk het andere geslacht rechten ontneemt, of de rollenverhouding in stand houdt omdat je denkt dat je superieur bent, of de verhouding negatieve invloed heeft op het andere geslacht (en dat weet je). _Maar, vrouwen krijgen in deze rollenverdeling de eigenschappen dat ze zachter zijn, en meegaand, en niet leiding kunnen geven! Dat is toch hartstikke seksistisch!_

Nee, niet per definitie, en niet altijd. Hear me out. Als het gaat om stereotypering heb ik (als wiskundige) altijd de volgende gouden regel:

> Stereotypering is slecht; kansberekening niet.

Het probleem met stereotypering is dat je een aanname doet over iemand waar je geen zekerheid over hebt. Je behandelt iemand als onderdeel van zijn groep (in dit geval het groep 'geslacht'), in plaats van een individu. Het is dan ook bizar om te vinden dat "alle vrouwen zijn X" of "alle mannen willen Y". Het is niet per se seksisme, maar het is wel dikwijls dom en niet productief om zulke generaliserende uitspraken te doen.

_Maar_, er zijn wel degelijk verschillen tussen mannen en vrouwen. In veel gevallen is het nodig (of handiger) om een _aanname_ te maken over iemand, en dat kan heel goed met deze stereotype rollen.

_Voorbeeld_: mannen zijn, gemiddeld genomen, nou eenmaal fysiek sterker dan vrouwen. Dat betekent niet dat 100% van de mannen sterker is dan 100% van de vrouwen. Maar wel dat de kans zeer groot is dat een willekeurige man aanzienlijk sterker is dan een vrouw. Dus, stel je hebt iemand nodig om iets zwaars te verplaatsen. Vraag je dan eerst alle vrouwen, of eerst alle mannen? 99% van de tijd zal stereotypering iedereen veel tijd en moeite besparen.

_Voorbeeld:_ vrouwen zijn, gemiddeld genomen, flexibeler dan mannen en hebben een fijnere motoriek. Mannen zijn (zoals net al genoemd) sterker, en genezen bijvoorbeeld sneller van verwondingen. Het is dan ook niet raar om te aan te nemen: vrouwen zijn beter in handwerk, en mannen beter in groot werk. Het kan in een specifiek geval precies andersom zijn, maar als je verder geen hele gedetailleerde informatie hebt over iemand, is het logisch deze aanname te doen.

_Voorbeeld:_ vrouwen zijn, gemiddeld genomen, meer meelevend en sociaal/emotioneel vaardig dan mannen. Wederom, dat betekent niet dat 100% van de vrouwen beter overweg kan met emoties dan 100% van de mannen. Maar als ik met een (emotioneel) probleem zit, waar ik met iemand over wil praten en mijn gevoel over kwijt wil, dan kies ik eerder een vrouw. Want de kans zit er dik in dat het bij een mannelijke vriend op dovemansoren valt. ("Ik weet niet wat ik moet doen. Mijn leven gaat niet zoals ik wilde." "Weet je wat jij nodig hebt? BIER!" ~ een echte conversatie tussen mij en een vriend.) 99% van de tijd zal deze stereotypering tot een betere uitkomst leiden.

Mannen en vrouwen zijn nou eenmaal verschillend. Wat je moet doen, is iedereen een **gelijke kans** geven. Je moet niemand forceren of van tevoren al afwijzen. Zo ben ik een man, maar ik geef _helemaal_ niks om auto's. (En het is niet alsof ik de kleur "blauw" nou echt mannelijk vind en "roze" niet.) Maar het is onwijs om de bewezen feiten en de huidige wereld te negeren. Dus ja, ik zal van tijd tot tijd blijven stereotyperen. Het zou juist makkelijker zijn om het niet te doen, en me niet in te leven in andere personen, maar juist door het wél te doen kan ik vaak voor iedereen iets veel beters bereiken.

_Voorbeeld:_ laatste voorbeeld. Mannen krijgen vaak het stereotype mee dat ze competitief zijn, agressief, carrière-gericht. Vrouwen krijgen het tegenovergestelde stereo
Wederom, niemand zegt dat alle vrouwen kinderen willen of moeten krijgen. Sterker nog, er is onderzoek dat suggereert dat veel vrouwen juist spijt hebben van dat ze _te vroeg_ aan kinderen begonnen (in plaats van hoger studeren)[note]https://drzhana.com/2013/06/18/what-do-women-regret-more-career-or-family/[/note], en onderzoek dat vertelt dat_ mannen_ het waarschijnlijker achten dat ze later kinderen hebben/willen dan _vrouwen_[note]https://medium.com/@krisgage/read-this-if-youre-not-sure-you-want-kids-c24c7895ebd5[/note]. Het enige punt is dat men bij zichzelf eerlijk moet nagaan hoe diegene zich voelt. Niet denken "dit is het stereotype, zo moet ik (of iemand anders) dan maar zijn", niet denken "dit is het stereotype, DUS IK GA HET EXPRES ANDERSOM DOEN". Blijf trouw aan jezelf, en laat anderen ook vrij om trouw te blijven aan zichzelf, en stereotypering is geen onderdeel meer van seksisme. Gebruik stereotypering als vrije, positieve kracht (wanneer de kansen in jouw voordeel zijn), niet als dwingende, restrictieve kracht. Dan is het niet seksistisch.

## Algemene voorbeelden

Hieronder wat algemene voorbeelden om de definitie van seksisme nog meer te bespreken.

_Voorbeeld:_ een man loopt op een vrouw af en zegt dat ze knap is/er mooi uitziet. Dat is geen seksisme. Sommige vrouwen vinden het fijn om dat te horen, anderen niet, en je weet het niet van tevoren. Daarnaast is het niet perse een handeling op basis van geslacht, want je kan iemand knap vinden zonder te denken dat jij zelf het superieure geslacht bent, maar op basis van uiterlijk. (Ik snap niet hoe men complimenten inmiddels als verschrikkelijk seksisme kan bestempelen.)

> Sterker nog, hoe meer onderzoek ik doe, hoe meer stukken ik tegenkom van vrouwen die het verschrikkelijk vinden dat niemand meer op hen afkomt. Vrouwen die al in geen jaren meer complimenten hebben gekregen, of zijn benaderd door mannen, of nieuwe mensen hebben ontmoet, of zelfs maar _aangeraakt_ zijn door het andere geslacht. Het zal voor sommigen als een schok komen, maar je kunt geen relatie of verbinding krijgen als niemand de sprong durft te wagen. Als niemand als eerste een vreemdeling aanspreekt, als eerste een compliment geeft, als eerste de ander aanraakt ... ontstaat er ook niks.

> _En nafluiten dan? Dat is geen toenadering zoeken!_ Klopt. Maar iemand nafluiten op straat is ook gewoon een vorm van meningsuiting, gebaseerd op (waarschijnlijk) iemands uiterlijk. In plaats van roepen "jij bent knap!" (of "met jou wil ik naar bed!"), besluit iemand te fluiten. Dit gaat trouwens beide kanten op. Er zijn genoeg groepjes vrouwen die (sarcastisch of niet) bijvoorbeeld naar bouwvakkers fluiten of joelen. (Of er hebben altijd toevallig hele rare vrouwen in mijn omgeving gewoond.)

> Hoewel ik nafluiten geen fijn fenomeen vind, is het ook geen seksisme (en zeker niet strafbaar). Je maakt geen onrechtvaardig onderscheid tussen geslachten dat leidt tot nadelige gevolgen. Je vertelt iemand op een eventueel onaardige manier dat diens uiterlijk je bevalt. (Je velt ook geen waardeoordeel over diens geslacht wat de aanzet geeft tot discriminatie, of ongelijke behandeling, of een mentaal trauma.) Ik erken dat opmerkingen maken over iemands uiterlijk diegene eventueel neerzet als object, en dat voor sommige vrouwen nagefloten worden wel degelijk een traumatische ervaring kan zijn. Maar het is geen seksisme. Het is in veel gevallen gewoon kutgedrag, en anders een gebrek aan zelfverzekerdheid bij de ontvanger.

> _Persoonlijke toevoeging:_ ik heb weleens vrouwen vertelt dat ze knap zijn zonder me superieur te voelen, zonder onderscheid te maken tussen geslachten, en zonder de intentie om met hen het bed in te duiken. En zij vonden het fijn om te horen.

_Voorbeeld:_ mannen worden ook wel eens uitgemaakt voor seksistisch als ze een vrouw helpen met iets zwaars tillen, of een deur openhouden. Eigenlijk gebeurt hier weer iets raars: hulp aanbieden of je galant gedragen wordt neergezet als iets slechts. Het feit dat een man een deur openhoudt voor een vrouw, is geen seksisme. Het is niet omdat die man denkt dat hij superieur is en dat vrouwen deuren niet kunnen openen. Het is een aardig gebaar, vaak aangeleerd van jongs af aan. Als het gaat om voorwerpen tillen is het nog logischer wat er gebeurt: mannen zijn nou eenmaal sterker dan vrouwen, _vooral_ in hun bovenlichaam. Ook dit voldoet dus niet aan de definitie, en ik zou het jammer vinden als dit soort dingen uit de omgangsnormen verdwijnen.

> Een vaak gehoord tegenargument is dan bijvoorbeeld: "nee, mannen houden de deur open om te zeggen: je mag door deze deur, _maar alleen wanneer ik dat wil_". Dat slaat nergens op. Dat zou je bij alles kunnen zeggen. "Oh, je hebt voor mij gekookt? Wat seksistisch! Ik mag dus wel eten, maar alleen wanneer _jij_ wilt, en alleen wat _jij_ wilt!?"

### Persoonlijke anekdote (nafluiten)

Ik ben regelmatig nageschreeuwd of nagefloten door een groep meisjes. (Soms lopend, soms fietsend, soms paardrijdend. De meisjes dan; ik heb nooit op een paard gezeten. Wel op een pony.) Dan riepen ze "lekker ding" en alles wat daarbij hoort. In die tijd van mijn leven had ik oprecht geen idee of ze het meenden of niet. Maar ik vond het eigenlijk wel grappig. Soms maakte het zelfs mijn dag goed. En op de momenten dat ik er minder op zat te wachten kon ik denken "het zijn maar een stel mensen die iets roepen", en doorgaan met mijn leven. (Achteraf gezien weet ik trouwens nog steeds niet wat de bedoeling ervan was. Ik weet dat ik niet lelijk ben, maar een lekker ding? I have my doubts.)

### Persoonlijke anekdote (flirten en een Irish pub)

Als we toch bezig zijn, nog een interessante situatie. Voor een speciaal schoolvak (Cambridge) gingen we op excursie naar Dublin. Op een avond zaten we in een Irish pub. Iedereen begon te dansen, dus ik kon niet achterblijven. Voor ik het wist stond ik in een cirkel te dansen met allerlei Ierse jongens en meiden. Dit was blijkbaar de standaard manier van mensen ontmoeten: je gaat 's avonds naar de pub, zoekt een groep om in te dansen, en als je met iemand een klik hebt kijk je wat er verder gebeurt. Iedereen stapte op elkaar af, iedereen raakte elkaar aan (gewoon, tijdens het dansen), en het was _prima_. Een meisje vertelde zelfs een vriendin van mij dat ze me knap vond, en zo stond ik op een gegeven moment ineens te kletsen met iemand die geïnteresseerd was in mij. Let goed op wat hier gebeurde: een vreemdeling stapte op mij af met een opmerking over mijn uiterlijk. Hier kwam iets leuks uit. Als de rollen andersom waren geweest was het ineens seksisme.

Even later stond ik met een groep jongens achter in de ontvangsthal te wachten. Een groep meisjes kwam langs en stopte voor onze neus. Ze liepen op ons af om te vragen waar deze knappe jongens op stonden te wachten :p Ze begonnen flirterig een gesprek, en zeiden tientallen keren heel duidelijk wie ze knap vonden, en waarom, en met wie ze wel wilden dansen, etc. Wij begonnen dat natuurlijk terug te doen. (Een beetje houterig, want ja, we hadden vanuit Nederland niet echt ervaring met dansen, flirten of anderzijds gevoelszaken :p) En dat was _prima_.

Het is allemaal onderdeel van het spel. Het spel tussen geslachten, het spel van (seksuele) aantrekkingskracht. Soms win je het spel, soms verlies je het spel. Maar de ergste keuze die je kunt maken, is om het spel niet te spelen.

In DEEL 2 van deze reeks, zal ik enkele case studies behandelen, plus nog wat uitweiden over saaie wetten en persoonlijke gevoelskwesties. Dit deel is hier te vinden: <LINK NAAR DEEL 2>

 

 

 