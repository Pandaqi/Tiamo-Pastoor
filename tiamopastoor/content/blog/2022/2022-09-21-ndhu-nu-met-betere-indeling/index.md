---
title: 'NDHU: nu met betere indeling!'
author: tiamopastoor
date: 2022-09-21T14:00:00+00:00
language: nl
categories:
  - Miscellaneous

---
Oké, dit blog is inmiddels zes jaar oud. Het heeft miljoenen woorden, bijna 1000 artikelen, het gaat lekker.

Maar het gevolg daarvan is dat er natuurlijk wat bagage meesleept van een tijd waarin ik nog geen idee had wat ik deed of waar dit heenging.

Veel daarvan heb ik al opgeruimd, maar "het probleem van de categorieën" bleef bestaan.

Al jarenlang gooi ik artikelen in bepaalde categorieën uit automatisme. Omdat het nergens anders beter past. Er waren _te veel categorieën_, en tegelijkertijd _zeiden ze te weinig_. Dit blog had 19 categorieën! Sommige hadden maar 4 artikelen, andere meer dan 500!

Als zelfs _ik_ niet weet wat dat allemaal betekent, kan ik het zeker niet verwachten van bezoekers.

Dus ik heb het even opnieuw ingedeeld.

Inmiddels is duidelijk dat er 4 hoofdcategorieën zijn waarin ik werk: _schrijven, spellen/programmeren, tekenen/visueel ontwerp, en muziek_.

Dus dat zijn ook de hoofdcategorieën van dit blog. Natuurlijk is _schrijven_ veruit het meeste gevuld, want dit is een blog, en ik heb andere websites voor de rest. Maar de rest had genoeg inhoud over om te blijven bestaan.

Vanzelfsprekend wilde ik mijn allitererende namen behouden. Maar ik wilde niet te cryptisch of onduidelijk worden. (Mijn categorie voor recensies heette jarenlang _Rare Recensies_, wat moet je daarmee als lezer?) Dus dat werd:

  * Toverende Taal
  * Visuele Fratsen
  * Superieure Spellen
  * Muzikale Meesterwerken

Vervolgens wilde ik een paar subcategorieën. Want een gedicht tovert met taal, maar het is toch iets compleet anders dan een snelle anekdote.

De keuze hier werd gemaakt op basis van hoeveel artikelen iets _nu_ heeft en hoeveel ik nog in de toekomst verwacht.

Eén van de problemen, bijvoorbeeld, waren mijn cartoons. Ze hadden nu een eigen hoofdcategorie (_Cartoons_) en drie subcategorieën voor de verschillende "reeksen" (_Freds Wilde Wereld_, _Henk de Tijdreiziger_ en _Het Boek Tegen School_). Het probleem is dat elke cartoonreeks maar weinig cartoons heeft. En ik zie mezelf simpelweg niks toevoegen de komende jaren. Dus dan haal ik dit onderscheid liever compleet weg, om de hele lijst te versimpelen.

Zo zijn er dus een hoop categorieën verdwenen. "Verbluffende Vragen" bedacht ik ooit met het idee dat ik elke week een vraag zou uitzoeken en daarover iets schreef. Tja, deze reeks heeft slechts vier artikelen gekregen en is toen gestopt. "Komische Krachtpatsers" had hetzelfde (nooit uitgewerkte) idee.

"Wiskundig Gewauwel" en "Zinderende Simulaties" bevatten _exact dezelfde 20 artikelen_, op eentje na. Dus die konden wel samen onder een betere noemer: "Wazige Wiskunde"

En tja, toen dat eenmaal was gebeurd, merkte ik dat deze artikelen veel overeen hadden met artikelen over programmeren. (Want simulaties zijn programmeren, ik heb praktische wiskunde gestudeerd en daarin gebruik je meestal ook een computer ergens in het proces.) Er zijn maar weinig artikelen over wiskunde, en er komen er zeker nooit méér bij, dus die heb ik ook maar onder "Proberen Programmeren" geschoven.

Daartegenover merkte ik dat er véél recensies staan op dit blog, en dat de frequentie daarvan slechts toeneemt elk jaar. Eén losse categorie daarvoor voelde inconsistent met de rest en te algemeen. Dus dat werden allemaal losse categorieën per type recensie: boekrecensie, filmrecensie, ...

(Ik heb nog nooit een _muziekrecensie_ geschreven, maar ben wel van plan om dat te doen, dus daarom is die categorie ook aangemaakt. De reden waarom ik het niet eerder deed, is omdat ik het straal was vergeten, en omdat ik jarenlang nauwelijks (nieuwe) muziek heb geluisterd, om allerlei redenen.) 

Het resultaat was:

  * Toverende Taal
      * Vluchtige Verhalen = korte verhalen, promostukken uit boeken die ik heb uitgegeven, ...
      * Genezende Gedichten
      * Aardige Anekdotes
      * Bijzondere Boekrecensies
  * Visuele Fratsen
      * Crappy Cartoons = bevat dus alle cartoonreeksen, en ik denk dat _crappy_ echt een goede noemer is :p
      * Fantastische Filmrecensies
      * Strakke Serierecensies
  * Superieure Spellen
      * Proberen Programmeren
      * Schokkende Spelrecensies
  * Muzikale Meesterwerken
      * Magistrale Muziekrecensies

Nou, dat vind ik een _stuk_ duidelijker en overzichtelijker. Zo wordt een gigantisch blog als dit, stukje bij beter, steeds verbeterd en meegenomen naar de toekomst.

De meeste categorieën bevatten nu een goed aantal artikelen, in plaats van uitschieters naar boven en onderen. (Met _muziek_ als enige achterblijver. Dat is dus nog een twijfelgeval, want als je over muziek praat wil je van alles laten _horen_, en daarvoor is een blog niet echt geschikt. En ik heb een aparte muziekwebsite.)

Natuurlijk is dit makkelijker gezegd dan gedaan. Met hulp van wat WordPress plug-ins was het hernoemen/verplaatsen van categorieën nog redelijk makkelijk.

Het moeilijkste was om door _alle oude artikelen heen te gaan_ (op een efficiënte, snelle manier) en de nieuwe categorieën aan te wijzen. Dit laat wel zien hoe belachelijk het oude systeem was.

Als ik bijvoorbeeld "Proberen Programmeren" wil invullen, moet ik dus zoeken naar alle artikelen met woorden zoals "algoritme", "programmeren", "code", enzovoort. Hopelijk vang je daarmee alles en kan je in één keer de categorieën veranderen. Want alle artikelen die _iets met programmeren doen_ zijn nu dus verspreid over allemaal willekeurige indelingen.

Alle recensies stonden eerst onder één noemer (_Rare Recensies_), dus die moest ik handmatig allemaal afgaan en in de nieuwe, losse categorieën plaatsen.

Maar zulke saaie dingen moeten nou eenmaal regelmatig gebeuren. Als ik het nu niet doe, is het over een paar jaar een _nog véél grotere klus_. En met elke dag dat het blog een onnavolgbare indeling had, loop je potentiële lezers mis. (Het blog gaat nog steeds qua inhoud alle kanten op, maar dat verandert nooit ben ik bang.)

Tot zover deze korte aankondiging.

_And now, back to our regularly scheduled programming._