---
title: Hoe ging het in September?
author: tiamopastoor
layout: horizontal
date: 2022-09-30T14:00:00+00:00
language: nl
categories:
  - Updates

---
Nou, de hitte is voorbij, de zomer is voorbij, dat betekent dat ik weer _ietsje_ meer kan concentreren op werk.

Dit was van tevoren het plan:

  * De Levenssaga afmaken 
  * Piraat Raadselbaard afmaken
  * Kijken of ik weer wil proberen een spel of muziek (af) te maken => ik denk dat ik nog steeds mijn lijst "onafgemaakte projecten van vroeger" moet afwerken

## Week 1

De eerste paar dagen was ik kwijt aan het uitzoeken en opruimen van oude spelcomputers. Daar verschijnt nog wel een artikel over. Maar het punt is in ieder geval dat ik geen werk kon verrichten, maar dat ik wel weer die passie voor _spellen maken_ een beetje voelde oplaaien.

Daarna schreef ik verder aan Piraat Raadselbaard. Het gaat met zo'n 2 à 3 hoofdstukken per dag. Soms ben ik erg tevreden met het verhaal, soms moet ik mezelf overtuigen: "het mag nu shit zijn, dat los je op in de tweede versie" (De hoofdstukken zijn heel kort, dus het tempo is niet zo razendsnel als je misschien denkt.)

Toch is er sowieso al iets positiefs hierover te zeggen: **ik heb voor het eerst in mijn leven gepland een kort boek te schrijven en daadwerkelijk een _kort_ boek geschreven!**

Zo'n kinderboek als deze wilde ik maximaal 50,000 woorden maken, liefst iets minder natuurlijk. Op dit punt zitten we net boven de 36,000 woorden, maar de stappen tot het einde zijn al gepland en betekenen dat ik op maximaal 45,000 woorden kom. Een wonder, voor mijn doen.

Ik heb het idee dat ik grote stappen heb gemaakt qua _efficiënt schrijven_ en _het verhaal versimpelen/stroomlijnen waar nodig_. Ik kan geen punten bedenken waar het verhaal onnodige opvulling heeft of scenes die niet genoeg doen. De meeste zinnen zijn absoluut zo scherp en kort mogelijk. Ik heb mijn probleem van "te veel karakters staan in een cirkel te discussiëren" netjes omzeild.

Er zijn maar twee punten die me laten twijfelen: het verhaal is wat _serieuzer_ en _complexer_ dan gepland. Het is lastig voor mij om een "luchtig avontuurtje" te schrijven. Mijn leven is nou eenmaal niet luchtig geweest, geen leuk avontuur, dus ik neig onbewust naar meer realistische en gegronde verhalen.

Het gevolg is een verhaal met diepgang. Iets dat je niet kunt voorspellen, iets met serieuze emotionele momenten, zeker niet slecht. Maar in de tweede versie moet ik denk ik _iets_ meer humor, luchtigheid, "avontuur" toevoegen.

## Week 2

Eind deze week was Piraat Raadselbaard af. Een uniek en interactief kinderboek over piraten en nog veel meer, in 200+ pagina's!

Het verhaal was al eerder af. Maar ik besloot dat ik nu al een proefdruk wilde bestellen, inclusief de schatkaarten die erbij zitten. Want ik moest weten of dat er goed uit kwam te zien en of ik daar nog aanpassing in moest maken voor de tweede versie.

Ook wilde ik alvast de voorkant maken. Ik liep al een week lang tegen een muur op qua inspiratie, totdat ik realiseerde dat ik de voorkant _ook_ interactief kan maken! Door hetzelfde trucje te gebruiken als in het boek, maar dan zwaar versimpeld, kan ik iedereen die de voorkant bekijkt meteen laten spelen. Misschien een geniaal idee, misschien super stom. Maar het was iets om te proberen.

Dus pas eind deze week kon ik een volledige proefdruk bestellen, met alles erop en eraan.

Nu laat ik het een tijd liggen. Dan doe ik de tweede versie en geef het uit.

(Het enorme belang van de schatkaarten zorgt er wel voor dat dit boek alleen een fysieke uitgave krijgt. Want het ebookformaat is erg onhandig voor dit specifieke project. Kaarten hebben te lage resolutie, je kan ze niet op goede grootte bekijken, zeker niet in een "spread" (over twee pagina's), je kan niet makkelijk heen en weer gaan tussen pagina's. Enerzijds jammer dat ik het dus niet zo kan uitgeven, anderzijds scheelt dat weer werk.)

## Week 3

Ik nam een dagje rust, want ik had nu praktisch in een maand een heel interactief kinderboek geschreven.

(Het enige dat ik deed was mijn notities opruimen en sorteren. Want je wilt niet over een paar maanden terugkomen bij dit project en géén idee hebben waar die twintig pagina's notities op slaan.)

Dat betekent dat _De Levenssaga_ weer verschijnt. Na een maand afstand ben ik klaar om de nieuwe verhalen te schrijven. 

_Wat is de levenssaga?_ Een ambitieus project dat tien jaar geleden begon en waarvan de eerste acht verhalen al af waren. Maar ik realiseerde dat er een paar grote problemen waren, en dat ik extra onderzoek/voorwerk moest verrichten als ik mijn visie voor dit project wilde verwezenlijken. 

Dus vorige maand heb ik vooral dat onderzoek gedaan. En gerealiseerd dat ik sommige oude verhalen weer compleet moet herschrijven (of zelfs weggooien) :p

Dit zijn (hele) korte verhalen, die redelijk vastliggen (want ze moeten op elkaar aansluiten), dus ik verwachtte in een week toch wel 1 à 2 nieuwe verhalen te kunnen schrijven. 

In een typische Tiamozet kwam ik er wel achter dat ik _alsnog_ een paar fouten had gemaakt in mijn onderzoek en voorwerk. 

(Zo was ik vergeten dat wij iets hebben genaamd _tektonische platen_, dus dat onze continenten er vroeger heel anders uitzagen en bijvoorbeeld supercontinenten vormden zoals Pangea. Dit heeft natuurlijk invloed gehad op _alles_ uit die tijd, dus ik kon het niet negeren in mijn levenssaga die probeert de geschiedenis van de aarde te vertellen.)

Dus na een korte vertraging konden we weer verder. Ik schrijf een cyclus, dus 10 korte verhalen. Vier daarvan zijn al geschreven, dus er bleven zes verhaaltjes over.

  * 17-19 Sept = verhaal 1
  * 20-21 Sept = verhaal 2

## Week 4

Tja, het leven is voorspelbaar, we gaan door met de volgende paar verhalen voor de Levenssaga.

  * 22-26 Sept = verhaal 3 (moest wat dingen uitzoeken)
  * 28-30 Sept = verhaal 4

Dit is overigens de reden waarom ik, jammer genoeg, vooral focus op schrijven. Ik wil steeds spellen maken, maar ik kan ze niet goed testen/ontwikkelen in mijn eentje. Ik wil steeds muziek maken, maar mijn gezondheid is inconsistent.

Maar schrijven kan ik, in mijn huidige situatie, vrij consistent doen. Dus dat moet het dan maar zijn, hopelijk voor nu en niet voor altijd.

(Vandaag nog keek ik een video over iets heel anders en kreeg ik ineens drie ideeën voor simpele spelletjes die ik zou kunnen maken. Die schrijf ik dan netjes op, beloof mezelf dat ik het een keer doe, maar verder kan ik er nu niks mee.)

Ik moet altijd een beetje over een drempel heenkomen bij het doorzetten van een bestaand project. Maar als ik eenmaal eroverheen ben, dan snap ik weer waarom ik het wilde maken en krijg inspiratie om het te doen. 

Eind van de maand was de eerste cyclus ( = 10 verhalen) van de Levenssaga zo goed als af! 

De website ervoor was al af. De enige vraag is nu: wil ik dit gratis als website uitgeven (en fysieke boeken eventueel later uitbrengen), of wil ik wachten tot ik eerst de officiële versies heb afgemaakt en uitgebracht?

(Voor de fysieke boeken heb ik natuurlijk een _voorkant_ nodig. En ik moet moeite doen om alles in het juiste formaat te krijgen, met paginanummers en dergelijke. Dus dat is een extra berg werk én kost extra geld.)

Het wordt nog erger als je nadenkt over de lange termijn voor dit project. Veel uitgevers geven om "first publishing rights" en vinden het dus echt niet leuk als je iets al zelf hebt uitgegeven, zeker niet digitaal en gratis. Dus hoe meer moeite ik doe om dit project heel makkelijk en gratis leesbaar te maken, hoe meer ik mijn kansen verpruts dat het misschien ooit officieel wordt opgepikt door een grotere uitgever.

_Opmerking:_ overigens maakte ik deze week een prototype voor een ander klein spel dat ik wilde aanbieden aan een spellenwebsite. Maar zoals altijd werkt het universum tegen en ben ik problemen tegengekomen die ik simpelweg niet kan oplossen. Dus dit wordt waarschijnlijk een klein dingetje dat ik zelf uitgeef. Weet je, het verrast mij allang niet meer :p

## Conclusie

Véél schrijfwerk. Dat is gelukkig te merken aan de kwaliteit die omhoog gaat, fouten die ik steeds minder maak, verhalen die almaar sterker worden.

Aan de andere kant dus wat eentonig en niet mijn eerste keuze. Dit is het plan voor de volgende maand:

  * Definitief iets beslissen en naar buiten brengen over de Levenssaga.
  * Volledig inzetten op het afmaken van oude projecten.

Het is elke maand opnieuw de vraag of ik mijn gezondheid kan aanzwengelen voor muziek opnemen of niet. Zo niet, blijft het bij schrijven en eventueel oude (spel)projecten afmaken. 

(Want het is zo zonde om een spel dat grotendeels af is, waar ik maanden in heb gestoken, nooit daadwerkelijk af te maken en uit te brengen. Zelfs al ben ik er niet helemaal tevreden over.)

Tot de volgende maand!