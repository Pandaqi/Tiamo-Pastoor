---
title: Wat is een album en wat een EP?
author: tiamopastoor
date: 2022-04-25T14:00:00+00:00
language: nl
categories:
  - Miscellaneous

---
Ik heb inmiddels een stuk of zes muziekprojecten in de bekende online winkels staan (Spotify, iTunes, enzovoort).

Ik noem het "muziekprojecten" (of anderzijds "mini albums") ... omdat het onderscheid tussen albums en EPs nogal onduidelijk is voor de meesten. Elke keer als ik erover vertel krijg ik weer dezelfde vragen. Dus in dit hele korte artikel wil ik het even uitleggen.

In het algemeen geldt: **EP** is voor een kort werk (weinig nummers, korte speelduur), de rest is een **album**.

Maar wat is precies de grens?

Verschillende winkels hebben verschillende regels!

Op **Spotify** is alles een EP (max 6 nummers) behalve mijn eerste album (die heeft 7 nummers). Dus dat is hun regel: **een _EP_ heeft maximaal 6 liedjes, een _single_ 1 liedje, de rest is een _album_.**

**Apple Music** doet precies hetzelfde. (Sterker nog, ze zetten het in de URL, achter de naam van het album. Waar zijn ze bang voor? Dat je iets meerdere keren uitbrengt onder _exact_ dezelfde naam, maar steeds met een andere hoeveelheid nummers?)

**Youtube Music** heeft het hele onderscheid niet en noemt alles dat géén single is een album. **Amazon Music** doet hetzelfde.

Op **Deezer** zijn mijn eerste en laatste project een _album_ (7 en 6 nummers), de rest zijn EPs. Dus hun grens is lager: maximaal 5 nummers.

Ironisch genoeg staat mijn muziek nog op heel veel andere services, maar die zijn om allerlei redenen niet beschikbaar voor mij (landsgebonden, hebben (betaald) account nodig, nog in _beta_), dus ik kan niet eens checken hoe ik er daar uit zie.

Dus op basis van deze informatie ga ik deze vraag beantwoorden met: **een EP heeft maximaal 5 of 6 nummers.** 

Zo, hopelijk helpt dat wat onzekerheid uit de wereld.

(Grappig genoeg staat EP voor _Extended Play_. Er was een tijd dat zoveel nummers, zo'n 20-25 minuten in totaal, een hele prestatie was en aan de _lange_ kant. De meeste dingen waren _singles_, dus vanuit dat perspectief werd geredeneerd. Een EP was twee of drie keer zo lang als een single, dus het was _extended_. Gelukkig ben ik niet gek geworden en zie ik, terwijl ik dit onderzoek, dat anderen het ook al langer een "mini-album" noemen :p)

(Laatste opmerking: de distributeur die ik gebruik vraagt elk jaar een klein bedrag om alles online te houden. Als ik deze projecten _permanent_ online wil, zelfs als ik bijvoorbeeld mijn account afsluit en ergens anders heen ga, moet ik 50 dollar betalen. Dit is onafhankelijk van hoe lang het project is :p Dus langzamerhand ga ik weg van de EPs en richting de langere albums, want dat is financieel gezien gewoon veel slimmer.)