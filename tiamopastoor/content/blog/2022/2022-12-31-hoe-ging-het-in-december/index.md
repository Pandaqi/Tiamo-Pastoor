---
title: Hoe ging het in December?
author: tiamopastoor
layout: horizontal
date: 2022-12-31T15:00:00+00:00
language: nl
categories:
  - Updates

---
Ah. Precies een jaar geleden dat ik een lang artikel schreef met mijn plannen voor het volgende jaar. En dat ik begon met deze artikelen, aan het eind van elke maand, om bij te houden wat ik had gedaan.

Ten eerste: ik denk niet dat ik dit volgend jaar hetzelfde doe. Sommige maanden bestaan uit één project, zoals een boek schrijven, met verder weinig te melden. Het kost vrij veel tijd eigenlijk om dit netjes bij te houden. Dus ik ga proberen om deze artikelen _per seizoen_ te schrijven. Misschien is dat nog beter.

(Zoals ik altijd zeg: probeer gewoon dingen en dan kan je later altijd verbeteren.)

Ten tweede: mijn plan om openstaande (oude) projecten af te maken is, wederom, maar half gelukt.

## Week 0

_Week 0?_ Ja, sommige taken hieronder begonnen eind November en liepen door tot halverwege de eerste week van December. Dus ik noem het maar even week 0.

Ik ga lekker door met kleine "hypercasual" spelletjes maken. Ik had er al 3-4 van vorige maand. 

Ik had ook vooral een soort "skelet" of "template" gemaakt voor mezelf. Waarom? Zodat ik dit kan knippen-plakken naar elk volgend project, en meteen 80% heb van wat ik nodig heb.

{{% example %}}
Een aantal van die ideeën zijn een "flappy bird" clone. Je poppetje valt omlaag. Jij tikt om omhoog te gaan. De code voor zoiets is klein en kan ik in een "module" zetten. Bij elk volgend spel dat deze beweging nodig heeft, zeg ik gewoon "hé, voeg deze module toe!", en klaar is kees.
{{% /example %}}

Dit was mijn originele plan voor dit jaar. En ik ben dan ook van plan om de komende tijd iets van 20-30 van die spellen te maken. (Ik heb nog veel meer ideeën dan dat, maar dit zijn de sterkste of makkelijkste.)

Zoals ik had verwacht, werkt dit goed voor mij. Binnen een paar dagen is je spel 90% af. Kan je door met je volgende idee. Je faalt snel, dus je leert snel, en dingen komen snel af.

Weet je wat? Ik moet eigenlijk wat plaatjes/filmpjes delen. Dat werkt natuurlijk veel beter als je over spellen praat.

{{% image-gallery %}}
![](/uploads/2022/11/chickensong_sketch_multiplayer.webp) 
![](/uploads/2022/11/chickensong_sketch_singleplayer.webp) 
![](/uploads/2022/11/spike_zone_in_action.webp) 
![](/uploads/2022/11/firefly_dungeon_mockup.webp)
{{% /image-gallery %}}

Daarnaast ben ik _nog steeds_ die tutorial website aan het overzetten. Maar zoals je merkt, doe ik dit ter afwisseling van andere projecten, anders word je helemaal gek van al dat knippen-plakken (en dingen andere namen geven). De nieuwe versie is ook allang online op [Pandaqi Tutorials][1], het mist alleen grote delen van de inhoud.

Oh, en ik moest een **surprise** afmaken. Je kent mij: ik probeer van de surprise altijd iets te maken dat ook nog waarde heeft _na_ de surpriseavond. Dus dit was weer een hoop werk om een heel project te maken---je zal er vanzelf iets over lezen op dit blog.

Als laatste kwam de uitslag van een schrijfwedstrijd waarvoor ik [De Vijf Eilanden](/books/de-vijf-eilanden/) _(en andere rekenfouten)_ schreef. Ik was 11e geworden. Wat natuurlijk frustrerend is, want je bent nét geen top 10, maar op zich een prima resultaat. Ook kreeg ik een speciale opmerking dat ze mijn titel leuk vonden. 

Ik was te ziek / vermoeid om naar de uitreiking zelf te komen, waardoor ik meer gedetailleerde feedback misliep. Maar ik weet nu tenminste dat zo'n boek als deze, dat ik zelf maar matig vond, redelijk goed wordt beoordeeld door anderen. Het geeft iets van vertrouwen en motivatie.

## Week 1+2+3

In eerste instantie wilde ik deze maand **Piraat Raadselbaard** (een boek) eindelijk afmaken en uitgeven. (Evenals een ander boek dat half af is.) 

Maar hier kwam iets tussen:

  * Ik had het boek aan anderen gegeven om te lezen, dat duurde wat langer
  * Ik kwam op het spoor van een (andere) schrijfwedstrijd die eind deze maand afliep. Daaraan wilde ik toch eigenlijk wel meedoen.

Dus in plaats van dit boek afmaken, heb ik ter plekke een nieuw boek geschreven :p

Ik heb enkele hele goede ideeën voor verhalen liggen. Maar ik ben bang dat ik ze ga afraffelen in zulke korte tijd, dat ze niet opleven naar hun potentie als ik er zo'n druk op zet. Dus na een paar dagen twijfel, koos ik toch voor een geheel nieuw idee.

En als ik even klaar ben met dat verhaal schrijven, gaan we door met ...

  * Kleine spelletjes maken
  * Die Pandaqi Tutorials website overzetten.

{{% remark %}}
Dit is enerzijds voor afwisseling en variatie. Maar ook omdat ik tijdens het schrijven onbewust meer naar het scherm leun en gespannen schouders heb, dus na een tijdje maak ik alleen nog maar typfouten en moet ik echt even iets anders doen.
{{% /remark %}}

## Week 4

Ik probeer de laatste week van het jaar niet meer te werken. Het is al druk zat met Kerst, Oud & Nieuw, waarschijnlijk mensen bezoeken of andere dingen samen doen. En na 51 weken non-stop werken lijkt me dat een prima compromis :p

Ik heb al vaker hierover geschreven. Ik vind het ook niet leuk, maar het is de beste uitkomst. Ik heb _zoveel_ pijn en ongemak door mijn chronische ziekte, elke seconde van elke dag, dat werken en mijn hoofd op iets anders zetten de enige uitkomst biedt. Daarnaast heeft 20 jaar leven in een hel mijn passie of zin in het leven wel zo'n beetje vermoord. Ik ben al lang niet meer in staat om ergens zin in te hebben of ergens iets om te geven.

Dus, wat ga je doen? Opgeven? In bed blijven liggen? Hopen dat op magische wijze dingen veranderen? Erop rekenen dat je morgen ineens iets kan dat je vandaag niet kan? Erover klagen? Teren op een uitkering? 

{{% remark %}}
Een uitkering die ik overigens niet eens _kan_ krijgen als ik zou willen :p Ik had het uitgezocht samen met mijn revalidatie, jaren geleden, maar nee. Ik ben té actief en weiger een toneelstukje op te voeren. Dan stopt het al snel in ons gezondheidsstelsel, zo weet ik uit véél ervaring.
{{% /remark %}}

Nee, je probeert elke dag actief te blijven door gewoon _iets_ te doen. Je maakt je hoofd en lichaam leeg door je op _moeilijke problemen_ te storten. Je bouwt gewoontes in, zodat je geen motivatie of passie nodig hebt. Het is een trucje. Het is ongezond om jezelf zo constant uit te dagen of uit te putten. 

Het is tevens het enige dat voor mijn bizarre situatie werkt.

## Voor 2023

Dus in week 4 maakte ik alleen een soort "schets" van wat ik volgend jaar wil bereiken.

  * **Veel schrijven.** Het blijft het makkelijkste met mijn gezondheid. Het levert daadwerkelijk _iets_ van inkomen op. Daarnaast staan ook veel verhalen open en voel ik _iets_ van enthousiasme bij de 10-15 goede ideeën die ik heb.
  * Eén prentenboek maken. Ik heb wat goede ideeën liggen, ze verkopen enigszins, en de combinatie schrijven + visueel ontwerp bevat meer variatie dan alleen schrijven.
  * Die kleine spelideeën maken. Ofwel verkopen aan een spellenwebsite, ofwel zelf uitbrengen met advertenties.
  * Proberen elke dag die stemoefeningen en dergelijke erin te houden. Maar ik kan op het moment niet één zin fatsoenlijk praten of zingen---dus ik verwacht geen muziek op te nemen komend jaar.

Grofweg hoop ik 4 nieuwe boeken te schrijven volgend jaar. (Waaronder natuurlijk de volgende cyclus van de _levenssaga_, wat qua totale lengte ongeveer 1.5 boek is.) En als die kleine spelletjes 10 stuks aantikken, lijkt me dat ook prima.

De grootste verandering zit in leefstijl. Ik ga kijken of 's ochtends (meteen na het opstaan) kan sporten en oefeningen doen, zo kan het er niet later op de dag "bij inschieten". Ik ga sowieso minder eten, want ik sport nu niet meer _zo ongelofelijk veel_ als vroeger (minstens 3-4 uur per dag), en het begint zichtbaar en voelbaar te worden :p

_En hoe zit het dan met grote projecten? Oude projecten afmaken?_

Alle grote spelprojecten die ik ooit ben begonnen, zijn ofwel niet afgekomen, of heb ik uiteindelijk met bloed, zweet en tranen ... afgeraffeld. (En, tja, als je beter wordt in spellen maken, gaat het niveau van afraffelen ook omhoog xD Maar het blijft afraffelen en zo'n spel wordt door hoogstens twintig mensen gekocht.) 

Op een gegeven moment moet je concluderen dat je niet ervoor bent gemaakt. Ik heb een handvol van die projecten openstaan, maar het is de vraag of ik ze wel wil afmaken komend jaar. Het zou veel tijd en energie kosten, terwijl ik in een stadium ben waarin ik dat niet zomaar kan spenderen. Ik wacht dan denk ik liever tot ik een team kan vormen.

Op naar volgend jaar!

 [1]: https://pandaqi.com/tutorials