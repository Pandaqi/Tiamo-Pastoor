---
title: Over de OneLove band in Qatar
author: tiamopastoor
date: 2022-11-23T11:00:00+00:00
language: nl
categories:
  - Miscellaneous

---
In de (lange) aanloop naar het WK in Qatar sprak men vaak over hoe zij omgaan met mensenrechten. Als "verzet" kondigden veel (Europese) landen aan een OneLove band te dragen. Het voelde als wel het _minste_ dat je kon doen, dus ik vond het prima en dacht dat het ook wel zou worden geaccepteerd. 

Niet dus. Vlak voor de eerste wedstrijd van zo'n land, krijgen ze te horen dat je een _gele kaart_ krijgt als je de band draagt. 

Dus Nederland zag vrij snel af van dit idee, waarna alle landen hetzelfde zeiden. Met uitspraken als: "we komen toch voor voetbal, we komen om wereldkampioen te worden, en je aanvoerder geel geven voordat de wedstrijd begint is dan te onhandig"

Ik zou het begrijpen als ze nooit een ding hadden gemaakt van de situatie in Qatar. Als ze altijd puur op het voetbal gericht waren geweest. 

Maar gezien de enorme hoeveelheid tijd die ze hebben gestoken in alles _behalve_ het voetbal, is dit dan een laffe en onverklaarbare beslissing. Ze wisselen het standpunt "we geven alleen om voetbal" en "voetbal is véél meer dan alleen de sport" af _wanneer ze daar zin in hebben._

Zeker ... omdat de regel dus iets anders is.

Als je met de OneLove band op het veld stapt, krijgt de _aanvoerder_ direct geel. De aanvoerder wordt aangegeven met de aanvoerdersband, en eventueel op het wedstrijdformulier. Maar op het veld? Kan je natuurlijk compleet iemand anders de echte aanvoerder laten zijn.

Dus de oplossing was hartstikke simpel. Geef de OneLove band aan een willekeurige andere speler!

Degene die het minst cruciaal is. Of die het minst waarschijnlijk tegen een tweede gele kaart aanloopt. Of die je toch in de 60e minuut gaat wisselen.

Ta da! Opgelost! Gebruik een paar spelers van je selectie om gele kaarten te innen, en je kan vrijuit die band dragen.

Ik snap niet waarom de KNVB deze overduidelijke oplossing niet heeft gezien.

Sterker nog, ik had het stoer gevonden als ze nog een stap verder gingen. Stel we staan in de kwartfinale, Nederland staat 3-0 achter en gaat echt niet meer winnen. Wat doe je dan? De speler met de OneLove band wisselen. En nog een keer. En nog een keer. En elke keer maak je er een hele trage ceremonie van om de band over te dragen.

Nog leuker als je in de finale staat, natuurlijk. Laatste vijf minuten, het is gespeeld, er komt geen wedstrijd meer na. Huppakee, de OneLove band gaat door het hele elftal :p

Het kan zelfs _nog_ leuker. Spelers worden individueel gecontroleerd op wat ze dragen. Maar weet je wat die mensen echt niet gaan zien? Wat er gebeurt als de spelers _samen_ staan. Dus ontwerp je tenue precies zodat ...

  * Een paar lijnen op zichzelf niks zeggen of argwaan wekken
  * Maar wanneer meerdere spelers op een rij staan (zoals bij de volksliederen), spellen ze ineens een boodschap!

En, tja, ze kunnen niet dan ineens het tenue verbieden, want je hebt geen tijd meer om iets nieuws te maken! (En voetballers in hun ondergoed laten spelen zullen ze ook wel niet zo tolereren.)

Ik denk dat de voetbalbonden wat vaker spellenmakers moeten vragen om hun problemen creatief op te lossen.