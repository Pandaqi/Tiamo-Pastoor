---
title: 'Privé: Tinderavonturen: deel 1'
author: tiamopastoor
date: 2022-07-21T13:52:06+00:00
language: nl
draft: true
private: true
categories:
  - Miscellaneous

---
Ik ben geen fan van Tinder of online daten. Maar het is wel de meest toegankelijke manier om potentiële partners te ontmoeten, en inmiddels ook één van de laatste overgebleven manieren voor mij, dus we doen het toch maar.

Het grootste obstakel was altijd ... een profielfoto. Ik heb geen foto's van mezelf. Ik weet niet precies hoe anderen aan al die foto's komen. Maar ik maak nooit foto's, en zeker niet een "spontane" van mezelf.

Nou, aangezien ik al een paar jaar regelmatig zeg "hé, misschien moet ik toch gaan Tinderen", heb ik inmiddels een stuk of tien afbeeldingen van allerlei verschillende fotoshoots gedurende die tijd. Vrijwel altijd in dezelfde kleding, voor dezelfde struik in onze achtertuin, maar dat is oké. Geeft een realistisch beeld van mij :p Ik heb maar een paar kledingstukken en ik heb elke dag van mijn leven gesport in de achtertuin.

## Installatie 

Toen ik mijn Tinder profiel ging aanmaken, werd ik inderdaad herinnerd aan de vorige pogingen: hij had blijkbaar de instellingen onthouden. Mijn interesses, naam, opleiding, ik had het allemaal al ingevuld, en de rest haalde hij blijkbaar uit mijn Google profiel. 

(Dat deed de app zodanig subtiel dat ik het niet eens doorhad en tegen het einde van het proces begon te twijfelen: "huh, had ik niet ergens, weet je wel, mijn naam of leeftijd moeten invullen ofzo?" Toen pas had ik door dat je allemaal stappen terug kon, en dat die eerste dus al automatisch waren ingevuld. Weet je, als programmeur moet ik toch zeggen dat Tinder hier duidelijker over had kunnen zijn, maar vanaf nu zal ik proberen dat logische brein uit te zetten. Want het gaat om liefde en relaties, niet om hoe technisch goed de Tinder app is.)

En toen kwamen we bij de profielfoto's. Ik had daadwerkelijk foto's! Dus ik heb er een aantal bijgevoegd, drukte op "gereed" ... en er gebeurde niks.

Nog een paar keer klikken. Nu kwam de melding "profielfoto bijwerken mislukt, probeer later nogmaals". Nou, dat heb ik gedaan, keer op keer, maar het bleef mislukken. Steeds lang wachten, steeds dezelfde error.

_Aaaargh. Altijd hetzelfde._ De profielfoto's blijven me achtervolgen. Moet ik toch weer beginnen over de kwaliteit van de app: _zeer matig_. (Als er iets misgaat, laat dan zo goed mogelijk weten _wat_ er misgaat en wat _ik_ nu kan doen. Nu ben ik gewoon elk uur een keer op dat knopje aan het drukken, tevergeefs.)

Dus ik Tinder opnieuw installeren, nu ineens ... ziet het proces er iets anders uit. Dus ik ben hoopvol. De vorige keer was een uitzondering! Maar nee, zelfde stomme error.

Oké, alles weer weghalen, dan maken we wel een heel nieuw blanco account. (Die laatste optie die elke app/website geeft, maar waarvan ze eigenlijk niet willen dat je die gebruikt.) Dat werkte meteen.

## Bio 

Als je naar de "over" (of "about") sectie van mijn websites gaat, zal je meteen ontdekken dat ik geen idee heb wat ik over mezelf moet schrijven. Met als resultaat dat er meestal een paar slechte grappen staan en willekeurige feitjes over mezelf.

En nu moest ik datzelfde hoge niveau van biografie bereiken in slechts 500 tekens!

Na heel kort beraad met mezelf koos ik hiervoor. (Het was al laat, ik probeer het niet al te serieus te nemen.)

  * Waarnaar ik zoek. (Ik ben niet op zoek naar een BFF noch een one night stand, maar een serieuze relatie. Tegelijkertijd heb ik nooit een relatie gehad en heb geen idee waar ik mezelf in gooi. Nou, dat samengevat in één korte zin.)
  * Wat ik doe. En wat mij eigenlijk ook definieert als persoon. (Creatieve shit maken tot ik erbij neerval.)
  * Iets van een grapje of een vraag of iets unieks ofzo.

Ik had uiteindelijk nog 144 karakters over! Moet je nagaan! En dat met volzinnen en interpunctie!

Het moet niet gekker worden. Laatst schreef ik ook al een boek en ging ik _niet_ zwaar over de woordenlimiet heen. Dat wordt nog wat met mijn schrijfvaardigheden.

## The Saga Begins 

Kijk. Ik ben ook maar gewoon een jongen die zich aangetrokken voelt tot knappe meisjes. 

(Ik vraag me al jaren af wanneer het punt komt dat ik mezelf niet meer een jongen kan noemen en de vrouwen om me heen geen meisjes meer. Ik ben nu vijfentwintig. Het punt lijkt enigszins bereikt. Ik bedoel, toen ik als zestienjarige bij de appie werkte sprak iedereen me al aan met "jongeman" en "meneer", wat toen al vreemd klonk, en ik dacht altijd dat ze het tegen iemand anders hadden. Maar nu _iedereen_ dat doet lijkt het toch dat ik te oud ben voor "jongen".)

Dus toen ik Tinder voor het eerst opende en een enorm knappe vrouw van 23 zag, had ik het instinct om meteen te accepteren. 

Máár! Ik geef mezelf soms schouderklopjes op basis van mijn mensenkennis. Misschien onterecht, maar die mensenkennis heeft me wel gewoon door school en studie heen geholpen, waar ik constant van tevoren gokte welke vragen een specifieke docent ging stellen, en welke antwoorden diegene graag zou willen horen. 

En ik kon lezen in het gezicht dat die knappe persoon totáál niet bij me zou passen.

En op die manier heb ik geprobeerd verder te gaan. Je kan zóveel aflezen aan een snelle blik op iemands gezicht, of kleedstijl, of het soort foto dat ze gebruiken, of wat ze juist _niet_ laten zien, etcetera. 

Iemand met allerlei dure sieraden is niks voor mij: het feit dat ik mijn hele leven in weinig geld heb geleefd is inmiddels eerdere een soort trotse medaille dan dat ik met jaloezie kijk naar rijkere mensen. Ik zou ook extreem ongemakkelijk worden van ergens iets gaan eten/drinken. Geef mij maar gewoon een simpele (en gratis) wandeling. Laat ondertussen de hond uit, is het ook meteen praktisch en nuttig :p 

Iemand die gewoon natuurlijk lacht is veel leuker dan iemand die zo geforceerd haar lippen bij elkaar duwt. Net zoals dat iemand in een natuurlijke houding veel aantrekkelijker is dan een vrouw die haar rug haast achterover dubbelklapt. (Serieus, waarom doet iedereen dat? Moet toch ook pijn doen?)

Ja, ik wéét dat de meeste mensen gewoon _alles_ accepteren en wel zien wat matcht. Ik heb geen ervaring met Tinder. Geen ervaring met daten. Ik probeer dit gewoon voor mezelf uit te vogelen terwijl ik ermee bezig ben.

## Tot nog toe teleurstellend 

Waarom ... hebben alle meiden van mijn leeftijd ... als interesse **"wijn**"?

Hoe kan het überhaupt een interesse zijn? Zoek je er elke dag dingen over op? Ken je alle wijnsoorten uit je hoofd? :p 

Nee, meestal is het gecombineerd met de geweldige interesse **"een drankje doen"**, en zien ze eruit alsof ze het gewoon leuk vinden om soms ergens een wijntje te drinken.

En om het af te maken ... hebben alle meiden van mijn leeftijd ... de interesses **"shoppen"** en **"reizen"**.

Op een gegeven moment was ik al blij als ik iemand tegenkwam die _niet_ precies deze interesses had. En op precies dezelfde, gemaakte, supermodelmanier op de foto's stond.

Ik heb iets van twintig minuten 's avonds _geswipet._ Later kreeg ik een melding dat _iemand_ me leuk vond. Maar niet iemand die ik zelf had gezien, en ik moest _Tinder Gold_ kopen als ik wilde matchen. Gaan we natuurlijk nooit doen.

De dag erna hetzelfde patroon. Zeldzaam dat ik iemand zag die niet gemaakt en oppervlakkig op me overkwam. (En die gek genoeg zowel een studie had gedaan en huisdieren had, maar óók enoooorm van reizen en wijn drinken hield. Ergens klopt iets niet.)

Even later een berichtje dat ik een match had!

Dus ik kijken ... crasht de Tinder app. Ik probeer van alles, maar over de 24 uur daarna krijg ik de app nooit meer helemaal werkend. Even online zoeken onthult dat véél mensen dit probleem hebben en dat die hele app een grote rotzooi is. (Ah nee hè, moet ik toch weer over de kwaliteit van de app praten!)

Ik geef het op. Zelfs met al mijn geduld en technische kennis krijg ik dit niet consistent werkend.

Dan maar de Tinder website, die schijnt veel beter te zijn.

Ik log in, alles lijkt goed te gaan ... maar ik heb geen match. Alleen weer die meldingen dat anderen me leuk vinden, maar als ik wil zien _wie_ (of een gesprek beginnen), moet ik geld betalen. Wat we dus nooit gaan doen.

Maar één naam kom ik daarna wel tegen. Iemand die inderdaad veel met mij gemeen heeft, waarvan ik snap waarom ze mij zou liken. Wat doe ik? Ik ben een debiel en klik op het verkeerde knopje, en ze is weg :p

(Nee, wacht, zo'n 100% debiel ben ik niet. Ik had ergens een onzichtbare functie geactiveerd, waarschijnlijk door met twee vingers tegelijk te klikken, of op een of ander hoekje te klikken, per ongeluk. Dus ik wilde daar uit. Dus ik probeerde van alles, totdat ik ineens weg was ... maar ook de persoon had weggedaan. Tinder heeft echt een onhandige interface. Oké, nu houd ik op over de app.)

Inmiddels heeft zich in mijn hoofd een lijst opgebouwd van dingen die ik anders zou doen als ik mijn _eigen_ datingapp zou maken. De lijst wordt inmiddels erg lang.

## Nóg teleurstellender 

En dan komen we bij iets dat onthult dat Tinder inmiddels toch vooral voor "snelle hookups" is: je kunt niet zoeken op mensen dichtbij _waar je woont_. Je kan alleen je locatie aanzetten, wat dus je huidige fysieke locatie te allen tijd doorgeeft, en dan anderen matchen _wiens huidige fysieke locatie toevallig op dat moment in de buurt is_.

Een paar meiden lijken me leuk, maar ze blijken in Amsterdam te wonen, en gewoon _toevallig_ die dag langs Eindhoven te komen (of iets dergelijks). Dit is alleen zinvolle informatie als je diezelfde avond nog met iemand iets wil doen en daarna nooit meer :p

Ook begin ik steeds meer te twijfelen over het leeftijdsbereik. Het was standaard ingesteld op 18-35. (Ik ben 25, zal wel tien jaar boven en onder erbij plakken.) Maar iedereen heeft mij altijd jonger ingeschat, zo voel ik me ook (alsof mijn jongvolwassen leven nú pas begint), en meerdere mensen om me heen zeiden dat ik nog erg "jeugdig" was en niet zo zou passen bij iemand die ouder was dan ik. 

Maar ik ben geen 18 meer. Dat is inmiddels gewoon 7 jaar verschil. Die gaan net studeren ofzo, of aaaaal die verre reizen maken waar ze over opscheppen, of liggen de hele avond in de kroeg al die wijn te drinken.

Dus ik heb het bereik wat kleiner gemaakt, tussen de 20 en 27. Dat hielp op zich wel, kom je al meer profielen tegen die duidelijk iets serieuzer zijn.

Als laatste kritiekpunt ga ik dan iets zeggen over de extra informatie die Tinder je laat geven. Namelijk: je sterrenbeeld, één specifiek huisdier uit een lijst van zeven opties, en hoe je tegen roken aankijkt.

Wat ... is hier ... het idee achter? "Ja nee, ik weet niet precies hoe mijn droomprins eruit moet zien. Maar ik weet één ding heel zeker: hij moet het sterrenbeeld Schorpioen hebben en een conventioneel huisdier bezitten. Anders gaat de vlieger niet op!"

Geen wonder dat iedereen dezelfde vage, oppervlakkige, nietszeggende interesses invult. Je hebt maar iets van vijftig opties en allemaal zeggen ze, als het erop aankomt, erg weinig over de ander.

(Overigens krijg ik ook _verdacht_ veel mensen die "pedagogisch medewerker" zijn of "basisschooljuf". Gezien mijn standpunt over het onderwijs an sich begrijp je misschien dat ik, hoe leuk ze er ook uitzien of hoeveel interesses ze ook delen, dit vrij snel naar links swipe. Je kan prima samen zijn met compleet verschillende persoonlijkheden, of interesses, of meningen. Maar samenzijn met iemand met een beroep dat jij liever ziet verdwijnen ... dat is vragen om problemen.)

Ik wilde met Tinder beginnen omdat dit het meest bekend was, het meest gebruikt, mensen om me heen hadden het gebruikt en konden er iets over zeggen. Maar ik leun toch steeds meer naar iets anders. Een app die wél werkt. En waar niet iedereen van begin twintig als belangrijkste passie "wijn" heeft.

## Dingen kunnen snel veranderen 

De dag erna kwam ik ineens enkele mensen tegen die er echt aardig, lief, _normaal_, uitzagen. 

En tot mijn schrik zagen ze mij op dezelfde manier.

Ik schrok me kapot die eerste keer dat ik iemand likete, met het idee van "je weet maar nooit, we blijven hopen", en het was een match! Dat gebeurde vervolgens nog een keer. En nog een keer.

Die derde dag had ik twee matches, die allebei terugpraatten. (Dat schijnt ook niet een zekerheid te zijn. Zeker met hoeveel berichten/matches de meeste vrouwen krijgen.)

De vierde dag had ik vier matches. Eentje heeft nog steeds niet gereageerd, geen idee of dat nog iets wordt. Ik zit er elke dag 10-20 minuten op, maar dat hoeft natuurlijk niet voor iedereen te gelden, misschien Tindert ze alleen in het weekend.

Toen besloot ik even te stoppen met swipen. Want ik schrik me nog steeds kapot, elke keer dat ik een match heb, maar blijkbaar zien anderen mij als leuker dan ik mezelf zie. Hoewel ik snap dat online daten een "numbers game" is, en dat je in het begin probeert uit te zoeken of je überhaupt bij elkaar past, wil ik niet dadelijk met tien mensen tegelijk bezig zijn. Ik geef liever één of twee mensen mijn hele aandacht en kijk waar dat heen gaat.

Nadeel? Ik had een dag ervoor toch, na frustratie met Tinder en de app en alles, Bumble geïnstalleerd. Blijkbaar gemaakt door mensen die vroeger bij Tinder werkten en ook zagen dat het beter kon.

Dus toen kreeg ik allemaal mailtjes dat mensen mij op Bumble hadden gematcht en dat ik het niet voorbij moest laten gaan.

(Ook leuk: ik had eerst een vraag verkeerd gelezen. Daardoor stond een paar uur op mijn Bumble profiel dat ik _al kinderen had, maar er nog meer wilde_ xD Ik dacht dat ze met die optie bedoelden "ik wil later meerdere kinderen", maar dat bedoelden ze niet, en toen voelde ik me dom. En heb waarschijnlijk heel wat mensen verbaasd. Ik heb het veranderd naar dat ik natuurlijk _géén kinderen heb, maar ze later wel wil._)

## Informatie is goed en slecht 

Op Bumble kan je véél meer informatie geven, zowel de basic dingen (lengte, interesses, of je rookt, huisdieren) als dingen die veel verder gaan (politieke voorkeur, of je drugs gebruikt, voorkeurstalen, etcetera)

Enerzijds is dat natuurlijk goed. Je weet veel meer wie er voor je zit. Je maakt je keuze om iemand te liken op basis van méér dan alleen een paar foto's die weinig zeggen.

Anderzijds ... zorgt het ervoor dat je wat extreem voorselecteert. Want elk profiel heeft wel een paar dingen aangegeven die jij niet leuk vindt, of niet begrijpt, of wat je gewoon verbaasd. Dingen die je normaal gesproken pas te weten komt _als je al een tijdje met iemand date._ Dingen die er eigenlijk weinig toe doen, zolang je iemand verder leuk vindt en ermee samen wil zijn. 

Maar nu staan ze groot en trots op die pagina, het allereerste dat je te weten komt, en je denkt meteen "nee dat past niet bij mij" en swipet naar links.

Dus ik heb die eerste dagen op Bumble vrijwel niks naar rechts geswipet, terwijl ik me langzaam begon af te vragen of ik gek was geworden of een hele slechte jongere was, omdat "nachtclubs" en "kroegen" niet mijn eerste interesses zijn.

En terwijl ik nog meer docenten tegenkwam. Misschien zitten die gewoon veel op datingapps.

Het gevolg is natuurlijk weinig matches. Bumble bleef me maar bombarderen met dat _iemand_ me leuk had gevonden, maar blijkbaar deed ik dus niet hetzelfde terug. Misschien maar goed voor mijn hart, hoeft die niet steeds te exploderen als ik ineens weer schrik omdat ik een MATCH heb.

## Het eerste grote moment 

Je bent een paar dagen aan het kletsen met iemand. Het gaat goed! Je maakt grapjes, leert iets over de ander, je reageert snel op elkaar. Ik vraag me af hoe iemand die zo knap en lief is _mij_ interessant vind. Ik hoop maar dat die ander hetzelfde over mij denkt. Maar het lijkt ergens heen te gaan.

En dan ... komt het moment dat je eigenlijk wel klaar bent met praten en gewoon in het echt wilt afspreken.

Online zegt iedereen dat je na 1-2 weken toch wel een fysieke date moet hebben gehad. Toen ik het vriendinnen van mij vroeg (die veel op Tinder hebben gezeten, met succes) waren hun getallen een stukje lager: na 2 dagen kan het al, een week voelt eigenlijk al vrij lang.

Mijn gevoel zei ook dat het sneller moest. Mede omdat ik een fysiek persoon ben en, ondanks al mijn digitale/online werk, toch heel weinig met computers en online communicatie heb.

Ik wil in het echt bij mensen zijn, in het echt met ze praten, in het echt iets actiefs _doen_. (Zeker omdat de foto's vaak compleet anders lijken? Ik weet niet of mensen het expres doen, gewoon zoveel mogelijk kanten van zichzelf willen laten zien. Maar bij veel matches zou ik niet zeggen dat foto 1 en foto 2 dezelfde persoon waren _als ik het niet had geweten_.

Dus, met meer onzekerheid en twijfel dan ik in lange tijd heb gevoeld, stelde ik maar de vraag.

Kijk, ik ben een arme jongen. Ik moet compenseren met mijn persoonlijkheid en inzet enzo. Dus samen ergens gaan drinken of eten, iets doen wat _geld kost_, zit er gewoon niet in.

Daarnaast, en mensen ontkennen dit maar de realiteit laat het keer op keer zien, wordt verwacht dat de man iets bedenkt. Dat de man een plan heeft, de vrouw uitvraagt, niet andersom.

Dus een blanco vraag als "Dus heb je dit weekend zin om iets te doen?" heeft een kleine kans om te werken. 

Iets als "Heb je zin om dit weekend samen door het park te wandelen?" heeft meer kans. 

(Eventueel met een "Ik vind je heel lief en zou je graag in het echt ontmoeten." ervoor. Het leek mij eerst onnodig, want het feit dat je een date voorstelt geeft natuurlijk aan _dat je in het echt wilt ontmoeten_. Maar toen herinnerde ik dat die ander net zo onzeker en zoekende is als ik en dat je zoiets maar beter kunt inleidden.)

Iets als "Hé, voor als je het nog niet wist, je hebt Zaterdag een date met mij in de bioscoop!" doe je alleen als je héél zeker van je zaak bent :p

Dus ik probeerde iets te vinden dat we samen konden doen, waarbij we ons allebei veilig zouden voelen, maar wat geen stereotype date is of veel geld kost. Terwijl ik nooit van mijn leven op een date ben geweest of een relatie heb gehad. Ga d'r maar aan staan.

Uiteindelijk heb ik het volgende gedaan:

  * Iets specifieks voorgesteld wat iets van vertrouwen nodig heeft.
  * Maar gezegd dat ik het ook prima vind om samen een wandeling te maken ergens.

Dus bij de eerste zei ik: "Zou je het leuk vinden om dit weekend samen een potje Catan te spelen? Of gezellig samen een wandeling te doen in bijv. Eindhoven, als je liever buiten/publiek afspreekt?"

En bij de tweede: "Zou je het leuk vinden om dit weekend samen een potje Mario Kart te doen?" (En dan dezelfde tweede zin.)

Misschien een beetje formeel. Misschien denk ik er te veel over na. Maar ik vind het allebei echt leuke mensen en ik wil dit goed doen. 

En dan zeg je misschien: "wees gewoon jezelf, vertrouw op je gevoel/hart, als die ander jou leuk vindt zal ze dat zien en waarderen" Nou, dit is dus hoe ik ben: flexibel, maar wel een fysiek persoon, en iemand die diepgang en actie wil en niet als date toevallig naast elkaar zitten in de bioscoop. Dat controleer je door zelf het voorstel te doen en zoiets als samen naar de film gaan hélemaal nergens te noemen.

Nou goed, wat is het gevolg? Dat vertel ik na deze korte break :p

## Wat ik heb geleerd 

Humor. Het draait allemaal om humor.

En om vragen stellen of dingen open laten, zodat je spanning opbouwt en de ander het antwoord wil weten.

Kijk. Iedereen kan een "openingszin" opzoeken of bedenken, het effect is hoogstens dat je het gesprek op een (hele) positieve noot begint ... maar daarna kan je eigenlijk nergens meer heen. Want het zegt niks over jou, het vraagt niks van de ander, het brengt niks teweeg.

"Ik houd eigenlijk niet van regen, maar voor een spetter zoals jij maak ik een uitzondering! \*knipoog\*"

Haha. Wat moet de vrouw nu? Niks. Dat is het antwoord. Je hebt op een moeilijke en afgezaagde manier gezegd dat je haar mooi vindt. Waarom zou ze überhaupt reageren?

Als je nou tenminste een goede, niet geforceerde grap maakt ... dan breng je iets teweeg. Ze moet lachen, je hebt interactie.

Als je een vraag stelt, of iets over jezelf vertelt dat gewoon _smeekt_ om meer vragen, dan stuur je de ander aan op interactie.

Ik denk dat dat me wel heeft geholpen. Ik ben niet lelijk, maar ook niet de aller knapste. Mijn werk en creativiteit zijn indrukwekkend, maar schreeuwen ook dat ik dus geen stabiele carrière heb.

Maar in mijn bio staat een vraag. En ik open elk gesprek met een (specifieke, persoonlijke, korte) vraag. Dat deed ik op intuïtie, maar ik zie nu dat het eigenlijk een goede strategie was :p Want wat gebeurt er? Ze beantwoorden de vraag en stellen hem dan terug.

Vanaf dat moment maak je een grapje als je iets kan verzinnen ... en vraagt door.

(Ik heb de neiging om veel te veel te schrijven. Komt met het vak "schrijver" natuurlijk. Maar ik heb al jaren geleden geleerd dat niemand daarop zit te wachten in online communicatie. Dus ik houd het kort. En ik laat al die ongemakkelijke smileys en bijzinnetjes achterwege. Zoals waar de naam van dit blog vandaan komt. We zijn volwassenen hier die zoeken naar iemand om onze tijd mee te delen, we zijn voorbij het punt dat zenuwachtig iemand van het andere geslacht aanraken ons hoogste doel is. Althans, dat hoop ik. )

Want, als je dat niet doet ... waarom zou die ander ooit reageren? Als je gewoon statements maakt, of one-liners zegt, wat moet die ander dan? Je opent niks, je bouwt niks op, je hebt niet écht interactie, je laat de ander niks voelen.

Het voelt alsof ik hier een "hoe houd je een gesprek gaande voor Mensen, voor dummies" aan het doen ben. Maar de hoeveelheid gesprekken die ik heb moeten dragen waarin de ander heel enthousiast alleen maar korte statements uitkraamde is iets te hoog. En ik ben niet eens een extreem sociaal of praatgraag persoon!

Maar dat ligt dus ook deels aan jezelf. Als je vraagt: "Heb je huisdieren?" is het antwoord vaak "Ja." Punt. Einde. Probeer dat gesprek maar uit het graf te halen.

Als je vraagt: "Hoe heet je huisdier en waarom?" krijg je een langer, interessanter antwoord. Sowieso iets waarop je kan aanhaken.

Het voelt wel snel als een ondervraging. Dus ik probeer het niet te strak te doen. Zeker na een paar vragen, als de ander duidelijk interesse toont en meedoet, kan je losser praten.

Kijk, nu heb je dit hele stuk gelezen omdat je wilt weten hoe het afliep met mijn dates. Ik heb iets open gelaten en dat houd je bezig :p

Gebruik dit, maar dan veel subtieler natuurlijk. (Tenzij je het hilarisch over-the-top kan doen.) Geef antwoord op een vraag, maar wel op zo'n manier dat het zichzelf een beetje tegenspreekt en vragen oproept. Ik deed dit dus ook onbewust, waarschijnlijk omdat ik iets te veel verhalen heb geschreven/gelezen.

Maar als iemand vraagt wat ik doe, zeg ik niet "Ik maak creatieve dingen." of "Ik ben freelance kunstenaar!"

Ik zeg: "Ik heb Wiskunde gestudeerd, heb dat toen in de sloot gegooid en ben kunstenaar geworden!" 

Dat is een beetje vreemd. Veel mensen willen weten hoe dat is gelopen. Waarom zo'n moeilijke studie doen, afronden, en dan negeren? Hoe word je dan ineens kunstenaar?

Eigenlijk is dat Wiskunde deel irrelevant voor mijn leven nu, maar het toevoegen zorgt voor meer vragen. Terwijl ... het enige dat je doet is de volledige waarheid vertellen!

Zo, nu kunnen we verder.

## De Tinder Saga Continues 

Nou, grote anti-climax, het hoefde al niet meer. 

Die eerste persoon had mij plots ge-"unmatched". Misschien had ik de fout gemaakt om met mijn laatste berichtje nog een laatste grap/opmerking te maken over het onderwijssysteem. (Ze deed de opleiding tot docente.) Maar goed, om zomaar te verdwijnen na dagenlang kletsen om iets onschuldigs vind ik raar. Misschien had ze al mijn websites gevonden en iets aangetroffen dat ze echt echt niet leuk vond.

Wie weet? Ik niet in ieder geval. Dus ik kan er weinig van leren. 

Misschien de volgende keer nóg korter bij dingen stilstaan in het gesprek? En minder in de modus van elkaar leren kennen, en meer in de modus van flirten/proberen indruk te maken/zo snel mogelijk richting date? Gewoon per definitie _niks_ noemen wat negatief is, of als zeuren kan overkomen, of waarover een discussie/meningsverschil kan zijn?

Ik weet niet precies wat ik ervan moet leren.

(Dat is dus een tip: mocht je echt afknappen op iets, of iemand iets helemaal verkeerd/raar/stom doen in jouw ogen, _zeg het._ Want nu blijf ik voor eeuwig misschien datgene doen wat mensen niet waarderen, _en ik heb geen idee en kan het niet veranderen!_)

De tweede persoon reageerde een tijdje niet. Dat kan natuurlijk, als je druk bent, of je vergeet het. Dus ik wachtte gewoon, wil niet enorm gehaast/drukkend overkomen.

## Overpeinzingen 

Terwijl ik mijn laatste zinnen tegen die plots verdwenen persoon afspeelde in mijn hoofd, realiseerde ik iets.

Ik ben zomaar dit datingavontuur ingedoken. Waarom? Omdat ik heel zeker voelde dat ik met iemand samen wilde zijn. Daar was ik zo zeker van, dat ik alle andere dingen heb genegeerd.

Namelijk: waarom zou iemand _anders_ met mij samen willen zijn? Wat kan ik bieden? Ik snap dat je je beste beentje voor wil zetten, maar wat _is_ mijn beste beentje?

Ik wist het echt niet. Dat maakte me verdrietig, zoals je kan begrijpen. Maar het was ook wel te verwachten, want ik weet dus dat ik, sinds dat ik werd gedwongen een studie te doen die ik niet wilde, gewoon geen echte zin/passie meer heb gehad voor iets in het leven. Iemand die niks doet en niks leuk vindt zal in het algemeen geen heel aantrekkelijk persoon zijn.

Dus ik ging nadenken:

  * Ik heb een mooi lijf omdat ik zoveel sport. Maar ja, een hoop foto's zonder shirt aan zullen een totáál verkeerd beeld geven van mij. (Bovendien heb ik net geen six-pack, want ik sport niet voor het uiterlijk, ik sport om mijn gezondheidsproblemen af te houden. Dus dan vallen zulke foto's helemaal tegen :p)
  * Daarop doorgaand: ik denk dat ik _redelijk_ knap ben, maar zeker niet meer dan dat.
  * Ik bezit een kwalitatief diploma. Mensen zoeken natuurlijke (financiële) stabiliteit bij een ander, zoeken iemand met intelligentie of een carrière. Maar ja, ik doe er niks mee, en ga er ook niks mee doen, en daar kom je binnen drie seconden achter.
  * Ik _denk_ dat ik een goed gevoel voor humor heb. Maar humor gaat toch vooral om gedeelde kennis, en mijn leven heeft altijd zo ver van dat van de meeste leeftijdsgenoten gestaan, dat mijn hilarische grappen voor hen compleet onbegrijpelijk zijn :p Bovendien ben ik een groot voorstander van vrijheid (van meningsuiting, of in het algemeen), wat betekent dat ik ook grappen maak over dingen waarover anderen besluiten zich "beledigd" te voelen. Of dingen niet serieus neem waarvan anderen ze héél serieus nemen.
  * Ik werk hard en doe overal mijn best voor, en dat zal altijd zo blijven, en dat betekent dat je altijd allerlei rare ideeën van mij te horen krijgt, altijd met mij kan sporten of een spelletje doen.
  * Ik heb een eindeloze voorraad (hopelijke) warme knuffels, zoenen, en liefdesliedjes voor een lief persoon.

Zie jij wat ik zie? Alle dingen die eigenlijk heel goed zouden moeten zijn, vallen toevallig weg. Het enige wat overblijft zijn dingen _die pas van belang worden als je mij fysiek ontmoet/al beter kent._

Ik kan niet mijn warme knuffels over het internet sturen. Noch kan iemand weten hoe leuk het is om elke dag een creatieve stuiterbal om je heen te hebben---althans, ik hoop dat dat leuk en inspirerend is---totdat je het een paar dagen meemaakt.

Het komt er eigenlijk op neer dat ik online, van buitenaf, voor een buitenstaander een ongelofelijk saai en nietszeggend persoon ben. Maar als je me in levende lijve treft, terwijl ik sport of gewoon m'n ding doe, denk ik dat ik op iedereen indruk kan maken.

Wat natuurlijk suggereert dat internetdating wel de slechtste vorm is voor mij.

Maar wat dan?

Ik denk het volgende:

  * Mijn Tinder bio veel meer instellen op wat mij eventueel aantrekkelijk/interessant/grappig maakt. (Heel counter intuïtief eigenlijk, maar dat betekent dat ik niet perse interesses of wensen invul, maar gewoon een soort marketingpraatje doe.)
  * En er een gewoonte van maken om echt _zo snel mogelijk_ fysiek af te spreken. Misschien kan ik dat zelfs in de bio zetten, zolang ik een manier vind waarop het _niet_ creepy is.

En anders toch weer proberen bij verenigingen in Eindhoven te gaan waar je dezelfde mensen zou ontmoeten, maar dan, tja, in het echt. (De meeste mensen die langskomen op de app zijn natuurlijk uit Eindhoven, want daar woon ik vlakbij, en bijna allemaal werken/studeren ze daar en zitten dus daar bij clubs en verenigingen.)