---
title: Superhelden
author: tiamopastoor
date: 2022-09-24T14:00:00+00:00
language: nl
categories:
  - Miscellaneous

---
_In een poging de vele concepten van dit blog op te ruimen, probeer ik deze alsnog af te schrijven en te publiceren. Dit bericht was origineel geschreven in 2017 en is niets meer dan één vraag._

Superheldenfilms zijn overal. Ik zie ze nu al constant, misschien wel vaker dan elke andere soort film of media, voor meer dan een decennium.

En er is één ding dat nooit verandert, maar wat ik ook nooit heb begrepen.

_Waarom praten mannelijke superhelden altijd met dezelfde lage intimiderende gromstem (om hun identiteit te verbergen), maar praten en handelen vrouwelijke superhelden gewoon compleet als zichzelf?_

Wat is het idee hier? Zowel mannen en vrouwen zijn te herkennen aan hun unieke stemgeluid. Ik bedoel, als je doel is om je identiteit te verbergen, zou je als man juist een _hogere stem_ moeten opzetten, zodat je vijanden denken dat je misschien een vrouw bent!

Je verstaat er geen reet van. Ik moet steeds ondertiteling hebben als Batman praat. Het kan onmogelijk goed zijn voor de stembanden noch praktisch zijn: het is erg moeilijk om iemand bang te maken met dreigementen, als die ander er niks van verstaat en je alleen maar aankijkt alsof je gestoord bent.

Ik vond dit oude artikel terug toen ik laatst _The Batman_ keek. Op zich goede film, maar we hadden geen ondertiteling (lang verhaal, we keken met een beamer en dingen gingen mis), dus elke keer als Batman in de scene kwam ging iedereen naar voren zitten, het geluid ietsje harder, hopend dat we _enigszins konden begrijpen_ wat hij uitkraamde.

Zodra Catwoman in beeld kwam moesten we allemaal juichen, want ze _praatte normaal_ en was daardoor prima te verstaan. Maar waar Batman een heel duister pak had dat zijn hele lichaam verborg, was Catwomans vermomming een soort mislukte bivakmuts die slechts de helft van haar gezicht bedekte.

Waarom? Waarom dit verschil? Waarom überhaupt nog dialoog schrijven voor het grootste deel van de mannelijke superhelden?

I'll never know. Maar ik zie Hollywood er wel voor aan om in het idee van "gelijkheid" ergens te besluiten dat de vrouwelijke superhelden óók zo moeten praten, en dan zullen we de meest onbegrijpelijke superheldenfilms krijgen die de wereld ooit heeft gezien.