---
title: Pumbo (een recensie en uitleg)
author: tiamopastoor
date: 2022-07-29T14:00:00+00:00
language: nl
categories:
  - Reviews
  - Book Reviews

---

Ik heb inmiddels bijna tien boeken in eigen beheer uitgegeven bij twee verschillende websites. Ik ben niet ontevreden daarover, maar vond het toch tijd om voor mijn volgende boek een andere aanbieder te proberen. 

Mede omdat deze artikelen op mijn blog ongelofelijk veel worden bezocht. Blijkbaar zijn ze van grote waarde voor beginnende _self-pubbers_.

Dit werd [Pumbo][1]. 

Een website die ik al jarenlang tegenkom als ik iets opzoek over publiceren en blijkbaar al sinds 2006 bestaat. Dat schepte genoeg vertrouwen in mijn ogen.

Het boek dat ik gebruikte om deze service te testen is een jongerenroman, vrij standaard qua opmaak en structuur, genaamd [Als dit huis straks overstroomt](/books/als-dit-huis-straks-overstroomt/).

Dit artikel behandelt de volgende vragen: **Hoe werkt hun service precies? Waar moet je op letten? Wat vind ik ervan?**

Als je alleen de conclusie wilt: **Pumbo is niet de beste optie voor print-on-demand.** Gebruik dan bijvoorbeeld MijnBestseller (goedkoper, overzichtelijker, vrijwel alles voor je geregeld, specifiek voor POD). 

Pumbo lijkt vooral goed geschikt om te functioneren als _drukker_. Als je bijvoorbeeld zelf een uitgeverij hebt en alles regelt, zelf bent ingeschreven bij het CB, en je boeken in grote oplages laat drukken.

De service liet mij in eerste instantie achter met vraagtekens. Toen besloot ik mijn journalistieke professionaliteit iets op te hogen en te doen aan _hoor en wederhoor_. Ik heb een mail gestuurd met een een lijst vragen en zal hun reactie daarop in dit artikel meenemen. De klantenservice van Pumbo kan ik in ieder geval een dikke tien geven, want ik had een paar uur later al een gedetailleerde reactie.

## Aanmelden 

Registratie is geheel gratis. Maak een account aan, geef een email en wachtwoord, en je kan erin.

Ik raad wel altijd aan om een goed, uniek wachtwoord voor dit soort accounts te gebruiken. Mocht je onverhoopt succesvol worden, wil je niet dat hackers ineens al je winst stelen. Je moet toch een beetje optimistisch over je financiële toekomst als schrijver denken.

## Stap 0: Nieuw boek 

Als je bent ingelogd, krijg je een soort eigen dashboard met al je projecten. Dit heet "beheer" op de website.

De grote knop "Project Toevoegen (+)" doet wat het zegt.

Eerst krijg je de keuze _hoe_ je het boek wilt uitgeven. 

Het fijne aan Pumbo is dat ze een algemene drukker zijn, dus je kunt je project op vele verschillende manieren de wereld inbrengen. Ze steunen **POD** (_print-on-demand_) waarbij je niks hoeft te investeren en elk boek pas wordt gedrukt als iemand het bestelt. Maar je kan ook investeren in een grote oplage van tevoren (want dat is goedkoper per boek), je kan die gigantische oplage ergens anders laten opslaan of thuis laten bezorgen, en meer.

Aangezien ik géén zekerheid heb dat mijn boek veel zal verkopen, en géén bak geld om risico's mee te nemen, koos ik voor POD.

![](/uploads/2022/07/Pumbo-NieuwProject-1.webp) 

Daarna moet je wat basisinformatie invullen: grootte, papiersoort, afwerking en natuurlijk de titel.

![](/uploads/2022/07/Pumbo-NieuwProject-2.webp) 

## Stap 1: De rest van de informatie 

Gefeliciteerd, je nieuwe project is definitief toegevoegd aan je "beheer" pagina. Ik vind het fijn dat de losse stappen per boek te zien zijn op de beheerpagina zelf, in plaats van dat je eerst (meerdere keren) moet klikken op het project. 

Ik kan me voorstellen, echter, dat dit _overweldigend_ wordt zodra je 5+ boeken hebt uitgegeven.

![](/uploads/2022/07/Pumbo-Artikel-BeheerOverzicht.webp) 

De eerste stap "Gegevens" is ingevuld ... maar dat betekent niet dat deze helemaal klaar is.

Als je erop klikt, zal je zien dat er nog véél meer informatie over je boek te vertellen is. (Subtitel, omschrijving, auteur, genre, etcetera.) Ik stel voor om dat nu maar meteen in te vullen.

![](/uploads/2022/07/Pumbo-Artikel-Gegevens1.webp) 

Dit kan enigszins overweldigend zijn. Maar lees rustig wat alles betekent, gebruik de vraagtekentjes voor opheldering, en het valt allemaal mee.

Probeer altijd _zoveel mogelijk in te vullen_. Want je weet nooit waar mensen op zoeken, wat zoekmachines indexeren, wat aanslaat bij bepaalde potentiële klanten.

Probeer tegelijkertijd de marketingtekst _zo kort en bondig mogelijk te houden_. Ja, je krijgt vrij veel ruimte. Nee, niemand leest dat en je moet iemand binnen de eerste paar zinnen pakken.

(Of laat ik het bij mezelf houden: als een product een ellenlange beschrijving heeft, zelfs als ik geïnteresseerd ben, denk ik "laat maar zitten" en ga weg.)

In tegenstelling tot andere systemen, heb je hier veel meer _vrijheid_.

  * **Je kan precies het formaat kiezen dat je wilt.** Bij MijnBestseller, bijvoorbeeld, kan je slechts kiezen uit vaste opties.
  * **Ze werken met NUR codes.** Deze codes leggen universeel vast in welke genre/categorie je boek valt. 
      * Bij andere systemen kan je vaak alleen kiezen uit een lijst met nogal zwakke opties. (Toen ik daar een jongerenroman probeerde in te voeren, had ik maar twee opties: "Jongeren > Meisjesboek" en "Jongeren > Spannend" Wat is dat voor onzin? Is _meisjeboek_ een genre?)
  * **Je kan makkelijk een extern ISBN gebruiken.** Bij andere systemen gaan ze er praktisch vanuit dat je er ter plekke eentje bij hen koopt.

Ik houd van vrijheid. Het is uiteindelijk altijd beter. Maar als ik helemaal nieuw was tot het idee van zelf dingen uitgeven, zou ik dit moeilijker vinden dan de "schonere" interface van MijnBestseller.

{{% remark %}}
Klein zeurpuntje. Ze zeggen "ISBN nr.", maar de "N" staat al voor "nummer", dus wat er staat is eigenlijk "Internationaal Standaard Boeknummernummer" en dat kan ik niet accepteren :p
{{% /remark %}}

## Stap 1.5: ISBN 

Een ISBN aanvragen bij Pumbo is **gratis**. Dat is opvallend, want veel andere services vragen een bedrag tussen de 10 en 20 euro.

Ze hebben ook een gids over hoe je, compleet in eigen beheer, een ISBN kan kopen bij de organisatie die deze uitgeeft. Dit is _duur_. Veel duurder dan ik ooit dacht. Dit bewijst tevens hoeveel ik _niet_ weet van deze wereld en hoeveel ervaring ik nog moet opdoen.

Het grote voordeel is dat de ISBN dan echt geheel op jouw naam staat. Het nadeel is dus dat het _heel duur is_ (en je moet zelf alles regelen).

Voor de toekomst is dit altijd een goed idee. Als je geld hebt, en je bent zeker dat je nog tientallen boeken wilt schrijven en uitgeven, en je hebt een eigen uitgeversnaam of bedrijfje ... koop een ISBN bundel en zit gebakken voor de rest van je leven!

Maar voor nu volg ik de service en gebruik hun gratis ISBN. (Met als gevolg dat zij als _uitgever_ van het boek bekend staan.)

{{% remark %}}
Het verkrijgen van de ISBN duurde significant langer dan bij andere services die ik heb gebruikt, maar zelfs dan duurde het "slechts" iets van twee uur voordat deze overal was ingevoerd.
{{% /remark %}}

## Stap 2: De inhoud 

Een boek heeft twee dingen nodig:

  * De daadwerkelijke inhoud. (Een PDF met jouw zorgvuldig geschreven of ontworpen project.)
  * De omslag. (Een PDF van één pagina die in kleur wordt gedrukt en de voorkant, zijkant en achterkant van het boek betreft.)

Het produceren van deze dingen is natuurlijk geheel aan jou.

Onder de omslag staat een knopje waarop je kan drukken om de gewenste _afmetingen_ te krijgen. Ik vond dit een duidelijk overzicht, inclusief het plaatje, dat je vrij snel zal begrijpen.

![](/uploads/2022/07/Pumbo-Artikel-OmslagAfmetingen.webp) 

(Er moet altijd een _bleed_ rondom je ontwerp zitten vanwege de onnauwkeurigheid van printen en snijden. Wat in de bleed staat, kan je kwijtraken. Daarna moet je een _margin_ hebben voordat je belangrijke elementen plaatst, want tekst of plaatjes die precies tegen de rand van een boek aanhikken, zijn lelijk en onprofessioneel. Daarbinnen heb je vrij spel. Maak iets moois!)

Ze hebben een automatische controle die goed werkt. Het herinnerde mij bijvoorbeeld dat ik mijn plaatjes in het kleurenstelsel RGB had gemaakt, terwijl boeken natuurlijk CMYK zijn, dus het zette dat meteen om. 

(Het boek dat ik gebruik om Pumbo te "testen" is een ouder werk van mij, voordat ik dit onderscheid kende.)

Je kan het ook handmatig laten controleren, dat duurt natuurlijk langer. Afgaande op reacties van anderen, kan je in ieder geval altijd een mailtje sturen als je onzeker bent. 

Ik heb de automatische controle gebruikt, want ik heb dus al een aantal boeken in eigen beheer uitgegeven, en deze was prima.

(Het voelde stom om expres een omslag vol fouten te maken en dan een mailtje sturen naar de klantenservice dat ik niet begreep wat er in hemelsnaam mis zou kunnen zijn :p)

## Stap 2.5: nog steeds inhoud 

Hier komen we bij een groot pijnpunt. 

Die controle van binnenwerk/cover duurt eventjes. In die periode kan je niet verder: je moet wachten tot de vorige stap is geüpload, gecontroleerd, en volledig geaccepteerd en ingevoerd.

![](/uploads/2022/07/Pumbo-Artikel-ControleBestanden.webp) 

Natuurlijk geeft dit _veiligheid_. Je moet echt zeker zijn dat alles klopt, voordat je überhaupt verder mag. Ik mocht pas een cover _uploaden_ toen ik compleet, 100%, sowieso zeker was van mijn binnenwerk.

Maar het is ook _irritant en vertragend_. Elke keer iets uploaden, dan 5-10 minuten iets anders moeten gaan doen, vervolgens controleren of alles klopt, en dan weer 5-10 minuten wachten totdat dit in het systeem staat. 

En al die tijd kan je niks doen. Niet alvast prijzen instellen, de opties voor publicatie/promotie bekijken, etcetera. En dat zorgt juist voor het omgekeerde effect: op een gegeven moment ben je er zo klaar mee dat je stopt met alles, steeds maar opnieuw, heel goed controleren en secuur afhandelen.

Misschien ben ik de enige, misschien ben ik te gehaast, maar ik vond het vervelend.

En zelfs dan ben je niet klaar. _Ze controleren het geheel nog eens, zodra je hebt afgetekend op je binnenwerk en cover._ (Bij mij duurde het tot de volgende ochtend voordat dit klaar was. Terwijl het nog steeds automatische controle was, niet handmatig! Waarom zoveel tijd ertussen?)

![](/uploads/2022/07/Pumbo-Artikel-Bestelklaar.webp) 

Wederom een fijne service, goed voor de veiligheid, voorkomt vast wel eens fouten en problemen. Maar het zorgt dat je nog meer moet wachten, uitstellen, verversen, totdat je eindelijk weer door mag.

In totaal heeft dit systeem, puur door hoe het is opgezet, mijn voortgang drie dagen vertraagd.

Als laatste kwam ik een best wel significant probleem tegen. Het is mijn ervaring dat de meeste websites blij worden van een PDF die "PDF/A compliant" is. (De A staat voor "archive". Dit formaat is bedoelt voor het _transparant_ _archiveren_ van werk voor de toekomst.)

Dus dat is hoe ik de mijne aanleverde. Maar toen ik dat deed, bleef de uploadbalk minutenlang hangen. Ik geloofde er niet meer in en herstartte het proces. Zónder die optie werd de PDF in tien seconden geüpload en geaccepteerd. 

Een half uur later kreeg ik ineens de melding dat er een nieuwe versie was geüpload. _Huh? Ik heb niks meer gedaan?_ _Wat is dit?_ Bleek dus die oude versie te zijn die was blijven hangen. Heel verwarrend, niet zo robuust als je zou wensen.

Aanbeveling? Herstart de pagina niet tijdens het uploaden. Als je opnieuw wilt beginnen, druk dan op het kruisje. 

Dit is wat Pumbo er zelf over zegt:

> _Vermoedelijk was de upload door ons wel ontvangen maar door ons uploadsysteem nog geen melding teruggeven waardoor de status op 100% bleef hangen. De PDF bestanden kunt u na de bestands controle altijd zelf nog controleren en goedkeuren of afwijzen en daarna een nieuwe PDF uploaden. 

Het uploaden van een nieuw bestand kan ook zodra het boek al gepubliceerd is, het nieuwe bestand zal dan nadat deze goedgekeurd en verwerkt is gebruikt worden voor alle nieuwe orders. _

Dit is de enige service waar je achteraf nog het bestand zomaar kan aanpassen. Dat is een groot voordeel. (Bij andere systemen moet je het eerst officieel uit publicatie halen. Of zelfs een heel nieuw project aanmaken.)

## Stap 3: Prijs 

### Het eerste probleem 

Ja, POD is _duur_ (voor de consument). Omdat het boek per exemplaar wordt gedrukt, en door hen moet worden verspreid, gaat de prijs flink omhoog.

(Het heeft ook andere gevolgen. Zo blijken POD boeken met kleurenpagina's _dikker_ dan boeken die met offset zijn gebruikt, omdat de manier van kleuren over elkaar leggen anders is.)

Dit is een gigantisch nadeel en een reden om, als het mogelijk is, andere wegen te kiezen. Zelf een grote oplage kopen. Toch binnenkomen bij een gevestigde uitgeverij. 

Maar zoals ik eerder noemde: dit is voor mij nu niet mogelijk, en dat zal de situatie van velen zijn.

Het laat duidelijk zien hoeveel winst je overhoudt bij elke prijs. Vanzelfsprekend kan je zelf kiezen hoeveel winst je wilt per boek, maar geen prijs invoeren waarop je verlies draait.

**Dit was het punt waarop Pumbo definitief geen optie bleek voor mij.** Je boek moet flink duur zijn als je een positieve marge wilt. Sterker nog, het schaalt op een _onnavolgbare_ wijze. 

Als de prijs 20 euro is, geeft Bol.com je €-1,99. Dus je hoogt het op met twee euro om op z'n minst niet meer negatief te zijn. Maar bij 22 euro ... geeft Bol.com je €-1,40? Ik heb allerlei prijzen geprobeerd, maar ik kon er geen touw aan vastknopen. 

{{% image-gallery %}}
![](/uploads/2022/07/Pumbo-Artikel-Prijs1.webp)
![](/uploads/2022/07/Pumbo-Artikel-Prijs2.webp)
{{% /image-gallery %}}

Het is schandalig om niet aan de gebruiker bekend te maken _hoe_ de prijs is opgebouwd of _waarom_ het op die manier verandert. De hoogte van de prijs is ook schokkend. Mijn boek---een jongerenroman met 360 zwart-wit pagina's---moet 25 euro kosten.

Dit is wat Pumbo hierover zegt:

> _Het klopt dat de marge niet met 2 euro hoger wordt als u de verkoopprijs met 2 euro verhoogd, dit heeft te maken met onze eigen verdiensten. Wij geven bij een lagere verkoopprijs meer korting zodat het sneller mogelijk wordt bij POD boeken om een boek voor een lagere prijs aan te bieden.

Voor het verkopen hebben wij 2 opties, namelijk: "enkel Boekenbestellen.nl", of "boekenbestellen.nl + CB (Boekhandels en Bol.com)"

Het verkopen van het boek via het CB is dus niet verplicht, als u het boek enkel via Boekenbestellen.nl wilt aanbieden dan hoeft enkel de marge via dat kanaal positief te zijn. Als u het boek ook via het CB wilt aanbieden dan moet de marge van Bol.com positief zijn. Het is niet mogelijk om enkel Bol.com uit te sluiten als u het boek via het CB wilt aanbieden._

Het kan zijn dat ik net in een "worst case scenario" zit met een boek dat vrij dik is en dus vrij duur. Maar dit is informatie waarvan ik dus vind dat je die _op je website zet_, zodat gebruikers precies weten wat er speelt.

Ik zie persoonlijk niet waarom mensen hun werk slechts op die ene website zouden publiceren (_boekenbestellen.nl_), en vind het misleidend om te doen alsof dit een hele redelijk optie is (met lagere kosten). Maar misschien zie ik het verkeerd en vinden andere mensen dit een geweldige optie.

### Het tweede probleem 

Maar dan ben ik nog niet klaar over de financiële kant! 

Toen ik de prijs berekende voor mijn boek, voordat ik dit avontuur begon, stond er dat het boek 14 euro zou kosten als ik hem zelf bestelde. Redelijk. Acceptabel.

Toen het boek helemaal bestelklaar en af was, bleek het ineens bijna 19 euro te kosten.

{{% image-gallery %}}
![](/uploads/2022/07/Pumbo-Prijsrekenen-LagereZelfprijs.webp)
![](/uploads/2022/07/Pumbo-Prijsrekenen-HogeZelfprijs.webp)
{{% /image-gallery %}}

Wederom een schandalig verschil. Er zal vast een reden voor zijn, maar die wordt mij niet verteld, en ik kan hem niet vinden.

{{% remark %}}
Mijn gok was dat het systeem, bij het controleren van mijn PDF, mijn plaatjes alsnog als kleur heeft aangemerkt ondanks het feit dat ze zwart-wit zijn. Maar deze theorie klopte niet, want als je op de voorpagina invult "360 pagina's, 0 kleur" kloppen de prijzen. Als ik even doe alsof alle plaatjes verkeerd zijn omgezet, dan kom ik op "360 pagina's, 38 kleur", wat nog steeds totaal niet in de buurt komt van die 19 euro.
{{% /remark %}}

Dus ik vroeg Pumbo om reactie.

> _Wij hebben 2 soorten klanten, namelijk klanten die enkel een boek druk willen drukken en klanten die het boek ook uitgeven. Voor die laatste klanten bieden wij een extra korting aan op de inkoopprijs van het boek waardoor die prijs lager is zoals u eerder had berekent. Deze korting heb ik vanaf nu ook ingesteld in uw account, de prijs per boek is nu € 13,58. 

De korting die wij hebben ingesteld staat gelijk aan de staffelkorting van 100 stuks die bij het bestellen vermeld wordt, doordat deze korting nu ingesteld staat komt de staffelkorting te vervallen._

Logisch en goed uitgelegd. Het was fijn geweest als dit ook ergens werd verteld, en als er een knop was met "ik wil uitgeven" in plaats van dat dit handmatig moet worden verteld en omgezet. Maar dat heb ik nu al vaak genoeg gezegd. 

### Het derde probleem 

Als je deze prijsoverzichten zo bekijkt ... wekt het behoorlijk de indruk dat je boek naar die drie uitgevers gaat. Je komt in hun _webshop_ (boekenbestellen.nl), je komt in het _CB_ (centraal boekhuis), je komt op _Bol.com_

Dat is niet zo.

Je komt alleen automatisch in hun webshop. (Iets dat de reacties van Pumbo hierboven al hadden verraden.)

Er staat een zinnetje onder dat jij _jezelf_ kunt aanmelden bij het CB zodra de winst daar positief is. Voor een best wel significant bedrag. 

Ze bieden een artikel aan dat alle opties bij het CB uitlegt. 

Ik moest het meermaals lezen voordat ik besefte dat je ook _hun aansluiting_ kosteloos kon gebruiken! (In alle marketing naar buiten toe noemen ze deze aansluiting kosteloos. Maar de tekst zelf is erg lang en bevat allerlei bedragen links en rechts.) 

Dus toen dacht ik dat het helemaal niet kosteloos was. Je betaalt namelijk wel opslagkosten. Althans, het is niet duidelijk. Is dat alleen als je bewust kiest om een voorraad op te slaan bij het CB? Gebeurt dat sowieso? Hoe verrekenen ze dat? 

Daarnaast nemen ze "transactiekosten" van elke verkoop. Op zich te verwachten, strookt natuurlijk niet met het woord "kosteloos".

Dus ik vroeg Pumbo om reactie.

> _Als u het boek middels POD gaat drukken en verkopen dan kunnen wij het boek kosteloos aanmelden bij het CB zodat het boek via de boekhandels en Bol.com beschikbaar is. 

Hiervoor zijn geen maandelijkse kosten aan verbonden omdat u dan gebruik van onze aansluiting bij het CB. Ook opslagkosten zijn niet van toepassing als u het boek middels POD gaat aanbieden omdat er geen voorraad van het boek aanwezig is.

Let op, de aanmelding bij het CB wordt bij ons niet automatisch gedaan maar doen wij enkel op aanvraag. Niet al onze klanten willen hun boek namelijk via de boekhandels aanbieden._

Oké, het is dus wel kosteloos, het is compleet optioneel, de kosten zijn alleen als je voorraad laat opslaan. Een simpele knop in de interface die zegt "ja, ik wil jullie aansluiting bij het CB gebruiken" was fijn geweest.

Het is niet zozeer misleidende marketing, maar het is simpelweg zeer verwarrend opgeschreven, wat dus de indruk wekt dat wat ze aanbieden nergens op slaat. Terwijl het eigenlijk heel erg lijkt op wat alle andere POD uitgevers aanbieden.

Als je hun aansluiting wilt gebruiken moet je (het liefst telefonisch) contact opnemen. Dat lijkt me een inefficiënt systeem. Er zijn blijkbaar weinig mensen die daarvoor kiezen, anders worden ze de hele dag platgebeld met dezelfde vraag.

Dus hier zijn we dan. Dagenlang gevochten met hun systeem om mijn boek bestelklaar te krijgen. En dan blijkt het alleen voor een torenhoge prijs in hun webshop te kunnen komen, tenzij ik zelf extra moeite doe om het bij het CB te krijgen (al dan niet met een prijskaartje).

### Conclusie 

Hopelijk zie je het algemene thema hier. Het proces is in mijn ogen _verwarrend_ en _vertragend_, terwijl je altijd het gevoel hebt te weinig informatie te krijgen. 

Pas na het vijf keer te lezen, zelf te proberen, en verheldering te vragen bij Pumbo, had ik zekerheid over hoe het in elkaar stak.

Ik besloot het maar te zien als een groot leermoment en op z'n minst deze ene uitgave af te maken.

## Stap 4: Publicatie 

Hier krijg je drie opties voor publicatie: **publiek beschikbaar**, **privé beschikbaar** en **niet publiceren**.

![](/uploads/2022/07/Pumbo-Artikel-Publiceren.webp) 

Deze opties zijn dus niet helemaal wat ze lijken. 

  * **"Publiek beschikbaar"** betekent dat het in hun webshop komt, dat Google het mag vinden, dat ze het mogen gebruiken ter promotie op hun social media. Het betekent _niet_ dat het overal beschikbaar komt.
  * **"Privé beschikbaar"** is voor iedereen die het boek alleen in bepaalde kringen wil verkopen. Geef die mensen de link, niemand anders, en alleen zij kunnen het vinden.
  * **"Niet publiceren"** is voor als je slechts de boeken voor jezelf wilt drukken (omdat het privé is, of je wilt het niet via hun webshop verkopen maar via je eigen kanalen, wat de reden dan ook is).

**Zodra je een keuze maakt, is het direct definitief.** Daar schrok ik een beetje van. Ik had aan het einde van het proces een grote knop verwacht met "Ja, alles klopt, ik ga akkoord, publiceer!" 

Maar dat is er niet. Als je hier optie 1 kiest en opslaat, is je boek per direct gepubliceerd op hun webshop en te koop. (Dus mijn excuses, vroege kopers, ik had nog geen proefdruk besteld op dit punt en wist niet wat je zou krijgen 🙁 )

De reden waarom ik daar _nu_ minder van schrik, is dus omdat "publiek beschikbaar" slechts betekent "in hun webshop". Als ik in alle winkels wil, als ik op Bol.com wil, als ik het boek officieel wil laten bestaan, moet ik zelf die connectie met het CB regelen.

Dit betekent dat mijn fout dus een "kleine" was. Dit betekent tevens dat ik waarschijnlijk binnenkort mijn boek weer van deze service haal en ergens anders uitgeef. Daarover aan het einde meer.

## Stap 5: Promotie 

Deze stap bevat slechts een paar links naar artikelen over boeken promoten (hun blog, een gids). En een knop die je op je website kan zetten waarmee mensen meteen het boek kunnen kopen.

![](/uploads/2022/07/Pumbo-Artikel-Promotie.webp) 

Op zich handig, niet wereldschokkend. Heb hier verder weinig over te zeggen.

Andere services bieden allerlei "diensten" aan om te helpen, waar ze waarschijnlijk het meeste aan verdienen. Pumbo niet. Ik weet niet of dat goed of slecht is, want ik heb die diensten nooit gebruikt en kan de kwaliteit niet bespreken.

## Beschikbaarheid van informatie 

Waar Pumbo wél uitblinkt tegenover de concurrentie, is hun aanbod van kennis en informatie.

De meeste delen van het proces hebben meerdere links naar artikelen over _wat_ het betekent, of _hoe_ je er het beste mee om kunt gaan, of _waar_ je op moet letten.

Zo heb ik een aantal nieuwe dingen geleerd, zelfs nadat ik al vijf boeken heb uitgegeven.

Zelfs als er niks misgaat, of je bent zeker van je zaak, zou ik alsnog aanraden om al die artikelen eens te bekijken. Misschien leer je wat. Misschien heb je wat gemist. Misschien krijg je een beter idee voor de vormgeving of marketing van je boek.

## Digitale Uitgaves (Ebook) 

Dit boek is mijn allereerste werk dat ik óók als _ebook_ wilde uitgeven.

Het leek me wel zo handig om dit ook bij Pumbo te doen. Echter, hoe meer ik uitzocht, hoe meer ik de regeling van Pumbo onnodig ingewikkeld en duur vond.

Je kan een ebook gratis uitgeven, maar dan staat het alleen op hun eigen webshop. Je kan een maandelijks abonnement afsluiten (_per boek_), en dan zetten ze het ook op andere verkoopkanalen.

Zelfs als je het abonnement kiest, nemen anderen nog steeds een significant deel van elke transactie, en hebben verschillende winkels allemaal verschillende prijzen/boekhandelskorting.

Ik zie niet welk (groot) voordeel zij geven over andere uitgevers. Terwijl andere uitgevers compleet gratis zijn, en zij allesbehalve.

Ik snap niet waarom ze dit zo aanbieden. Het is onnodig ingewikkeld, niet geweldig uitgelegd, en heeft nadelen die juist niet van toepassing zouden moeten zijn bij _digitale_ _uitgaves_ (die dus geen enkele productiekosten hebben). 

Het is mijns inziens inferieur aan elke andere manier van ebooks uitgeven die je kan vinden.

Dit is wat Pumbo erover zegt. Ik vroeg ook expliciet hoe zij zich verhouden tegenover de concurrentie die dus vaak gratis is of iets beters aanbiedt in mijn ogen, maar daarop kwam geen reactie.

> _Voor het verkopen van een epub via de boekhandels dient u bij ons inderdaad een e-book abonnement af te sluiten, dit abonnement kost € 119,40 per jaar en is daarna maandelijks opzegbaar.  In de kosten van het abonnement zitten o.a. de kosten van het CB verwerkt voor het online houden en distribueren van een e-book.

Het abonnement is overigens enkel nodig als u het boek via de boekhandels wilt aanbieden, als u een epub enkel via ons eigen kanaal Boekenbestellen.nl aanbied dan kan dat zonder abonnement. _

De ebook markt wordt gedomineerd door Amazon, en daarnaast heb je enkele grote websites die je boek gratis en voor niets naar alle _andere_ grote spelers krijgen. Dus ik zie oprecht niet waarom je ooit Pumbo hiervoor zou gebruiken. 

(Je kan natuurlijk stellen dat het _stom_ is dat Amazon zo overheersend is, en misschien wil je daar tegenin, maar dat verandert niks aan de realiteit. En ik leef vooralsnog in de realiteit.)

Dus uiteindelijk besloot ik de ebookversie ergens anders uit te geven.

(Dit kan altijd. De _fysieke versie_ en _digitale versie_ van een boek worden gezien als _verschillende producten_. Je hebt immers een uniek ISBN nodig voor elk. Dus op de meeste services moet je ze los invoeren, en tja, dan kan je natuurlijk ook maar één versie invoeren en de andere versie ergens anders.)

{{% remark %}}
Veel ebookuitgevers praten over wat voor geweldige beveiliging/DRM ze op je boek zetten. Je kan dat negeren, als het aan mij ligt. Wie jouw boek illegaal wil krijgen, kan dat met twee vingers in de neus, zelfs met allerlei beveiliging. Wie jouw boek wil kopen, zal hier alleen maar last van hebben. Focus op geweldige boeken maken en loyale fans die je willen steunen. Focus op boeken maken waarvan men de fysieke versie (ook) wil hebben.
{{% /remark %}}

## Kwaliteit & Snelheid 

De website is voor mij altijd beschikbaar geweest. Het laadde snel, uploaden en downloaden ging snel, er was nooit een duidelijke error, of timeout, of vertraging. (Behalve dan mijn verhaal over de PDF die bleef hangen op 100%, maar blijkbaar had ik daar een half uur moeten wachten en was alles goed gekomen :p)

Mijn bestelde proefdruk arriveerde in **4 dagen**. Dat is enkele dagen sneller dan bij vorige uitgevers die ik probeerde.

De kwaliteit ervan vind ik **hartstikke prima**. Ik kan geen plekken vinden die scheef zijn gedrukt, of vlekken bevatten, of wegvallen. 

{{% image-gallery %}}
![](/uploads/2022/07/IMG_20220720_124157_963.webp)
![](/uploads/2022/07/IMG_20220720_124148_327.webp)
![](/uploads/2022/07/IMG_20220720_124135_668.webp)
![](/uploads/2022/07/IMG_20220720_124111_752.webp)
{{% /image-gallery %}}

Ik heb het vergeleken met de kwaliteit van mijn vorige boeken. Ik kan geen noemenswaardige verschillen vinden. Merk op dat, _met_ die mysterieuze korting, een proefdruk bestellen bij Pumbo wél _goedkoper_ is dan op alle andere plekken die ik heb gebruikt.

Hier heb ik niks op aan te merken. Het bevestigt in mijn ogen dat Pumbo vooral een _drukker_ is.

## Conclusie 

De website was te allen tijde snel en goed bereikbaar. Alles werkte meestal zoals het hoort. Een deel van de stappen is duidelijk en rechttoe rechtaan. 

Andere stappen werken in een soort vervelende cirkel en hebben allerlei verborgen informatie, kosten, of stappen die je _buiten_ Pumbo zelf moet regelen. Vaak met hoge kosten of hoge complexiteit.

De opmaak van de website had frisser en mooier gekund, maar het is niet verschrikkelijk. (Ik geef hier buitenproportioneel veel om, aangezien ik ook een tekenaar en ontwerper ben, en graag mijn tijd wil spenderen in _mooie_ websites en systemen.)

Het is op veel vlakken exact hetzelfde als andere POD websites. 

Waar mogelijk heb je iets meer vrijheid en keuze. Alle opties om nét een andere uitgavestrategie te gebruiken---het resultaat van het feit dat Pumbo een algemene drukker is---maken het _veelzijdiger_ dan alternatieven.

Tegelijkertijd wordt je meer tegengehouden in het algemene proces, moet je keer op keer wachten tot nieuwe versies worden geaccepteerd en in het systeem gezet, wat vertraagt en irriteert. Ik snap waarom dit gebeurt, maar weet niet of de voordelen opwegen tegen de nadelen.

Pumbo is significant duurder dan soortgelijke websites, en vanwege gebrek aan inzicht kan ik niet ontdekken waar dat aan ligt of hoe de prijs is opgebouwd.

Mijn eindoordeel?

**Nee, ik ben niet positief.** Zowel _MijnBestseller_ als _Brave New Books_ zijn goedkoper, gebruiksvriendelijker, regelen bijna alles voor je, hebben mij over vijf complexe boeken niet zoveel gefrustreerd als Pumbo voor dit ene simpele boek**.** 

De grote ebookuitgevers (_Kindle Direct Publishing_, _Draft2Digital_) zijn ook op alle manieren superieur aan wat Pumbo als ebookregeling aanbiedt. (Hoewel ik moet toegeven dat ik deze nog zelf moet testen, dus misschien komen dan de grote addertjes onder het gras uit.)

Ik zou Pumbo nooit gebruiken voor _print-on-demand_ en misschien zelfs niet als algemene uitgever. 

Het is een drukker. Dat is te merken en zo moet je hen ook gebruiken. Als je zelfstandig alles regelt en hen slechts nodig hebt om de fysieke exemplaren te maken. Als je van plan bent grote oplages op te slaan.

Ik heb mijn boek dus weer teruggetrokken, nadat het (soort van per ongeluk) een dag op hun website had gestaan. Ik wist niet zeker of dit allemaal legaal was, zeker omdat ik op die andere plek dus de prijs vier euro omlaag zou gooien, dus ik vroeg het aan Pumbo:

> _Omdat alle rechten van het boek bij u blijven kunt u het boek op elk moment stopzetten. Voor het stopzetten van de publicatie op Boekenbestellen.nl kunt u in het project naar "publicatie" gaan en daar de optie "niet publiceren" kiezen.

Als uw boek al aangemeld is bij het CB en u wilt de verkoop stopzetten dan dient u daarvoor een verzoek in te dienen per mail, de verkoop moet dan handmatig stopgezet worden door ons. 

U bent vrij om de verkoopprijs van het boek zelf aan te passen, hierbij dient u wel rekening te houden met de Wet op vaste boekenprijs: [www.mijnisbn.nl](https://www.mijnisbn.nl/" target=)._

Als we iets hebben geleerd, dan is het tenminste dat de klantenservice van Pumbo helemaal tip top in orde is.

_Normaal gesproken komt er nu een stuk met de "resultaten" na een paar maanden (verkoopresultaten, wat ik dan vind van hun service, etcetera). Maar ik heb dus zowel de fysieke als digitale versie via mijn vorige uitgever uitgebracht. Het spijt me, hier stopt mijn avontuur met Pumbo (voor nu)._

 [1]: https://pumbo.nl