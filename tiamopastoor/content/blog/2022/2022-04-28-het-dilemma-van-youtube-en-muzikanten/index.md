---
title: Het dilemma van YouTube en muzikanten
author: tiamopastoor
date: 2022-04-28T14:00:00+00:00
language: nl
categories:
  - Miscellaneous

---
Zoals vrijwel iedereen, hebben muzikanten ook al jarenlang YouTube gevonden. 

Ze maken er _tutorials_ over hoe je bepaalde dingen het beste kan opnemen of trucjes om te gebruiken tijdens het mixen.

Ze beoordelen allerlei apparatuur, van gitaren, tot microfoons, tot audiokastjes, tot kabels.

Ze doen dit vaak om heel "subtiel" hun eigen muziek te promoten.

Maar al deze mensen hebben een probleem.

Wat is dat probleem? Het feit dat hun hele video draait om _de details van het geluid_, terwijl YouTube natuurlijk dit geluid comprimeert (om video's zo klein mogelijk te houden) én iedereen die filmpjes kijkt op andere apparatuur met (waarschijnlijk) slechte speakers.

Het resultaat is dus dat 80% van die filmpjes op een gegeven moment zegt: "luister maar naar het overduidelijke verschil tussen A ... en als ik B doe ..."

En ik kan luisteren wat ik wil op mijn laptop, dat verschil is niet of nauwelijks te merken :p 

Inmiddels hebben ze dat zelf ook door. Dus vrijwel al die video's zeggen "bekijk de video met een goede koptelefoon of speakers!" aan het begin, in de beschrijving, overal!

En ze hebben gelijk. Er zijn zóveel dingen die je alleen kan horen als je twee speakers hebt (zoals bij een koptelefoon: linker- en rechteroor), of als die speakers het geluid een beetje goed weergeven in plaats van sommige frequenties gewoon te negeren.

Nou, ik heb nu _eindelijk_ een (functionele) koptelefoon. Dus ik kan met gepaste blijdschap mededelen dat ik na _jarenlang_ muzikantenfilmpjes kijken op YouTube _eindelijk_ hoor wat ze bedoelen als ze een "overduidelijk verschil" of "hoorbare verbetering" noemen!

(Ik begon te denken dat ik gek was of hele slechte oren had. Gelukkig is dat niet zo! Maar het blijft natuurlijk onhandig, als je filmpjes maakt die mensen eigenlijk alleen in bepaalde omstandigheden kunnen kijken. En zelfs dan is er de onzekerheid wat _YouTube_ met de kwaliteit gaat doen.)

(Overigens, als je dit eenmaal weet, kan je het ook niet meer vergeten. Het is een soort magie, wat _twee_ speakers samen kunnen creëren. Door bijvoorbeeld hetzelfde stuk gitaar _twee_ keer op te nemen, maar eentje naar je linkeroor te sturen en eentje naar je rechteroor, klinkt het _groots_ en _geweldig_ in de koptelefoon. En alsof er één prachtige gitaar speelt precies in het midden. 

Als je diezelfde gitaar maar één keer opneemt, zoals je denkt dat je hoort te doen, klinkt het klein, smal, ver weg in een koptelefoon. Dus sinds ik dit weet, zijn een heel aantal nummers toch een beetje verpest, omdat ik nu weet dat ze het te klein hebben opgenomen en me daaraan stoor :/ Nog een dilemma van de muzikant. Maar heeft niks met YouTube te maken natuurlijk.)

En daarmee komen we bij het tweede dilemma. Heel veel mensen die YouTube video's maken ... hebben weinig verstand van audio. Dat is niet erg, natuurlijk, maar het zorgt ervoor dat hun volume vaak wat zacht staat, of inconsistent is.

Muzikanten? Die letten hier natuurlijk op. Die zorgen ervoor dat hun audio _zo luid mogelijk is_. Van begin tot eind, alles hoorbaar en op ongeveer hetzelfde (maximale) volume, helemaal gecomprimeerd.

Met als gevolg dat ik onbewust de gewoonte heb gekregen om, voordat ik een video over audio aanklik, mijn volume paniekerig omlaag te brengen :p

Mijn volume staat sowieso al laag! Als ik iemand anders iets wil laten horen, moet ik het altijd dubbel zo hard zetten, anders kijken ze me alleen maar aan van "komt het nog?"! Maar zelfs dan ben ik blijkbaar vaak genoeg geschrokken van die plotse luidheid, dat ik deze gewoonte in mijn vingers heb zitten.

En dan het derde dilemma om af te sluiten, eentje die ik _zelf_ de hele tijd moet meemaken. 

Ik upload wel eens filmpjes op mijn "Tiamo, el Troubadour" YouTube kanaal, meestal van speciale opnames (zoals demo's) van mijn eigen nummers, dingen die niet op een officiële uitgave thuishoren maar wel leuk zijn om te delen.

Maarja, het probleem is natuurlijk ... dat ik alleen maar de _audio_ wil uploaden ... maar YouTube werkt alleen met _filmpjes_.

Dus vervolgens moet ik helemaal software openen om video's te editen, de audio en een plaatje (van de voorkant van het album waarbij het hoort) samen zetten, en dat exporteren als een groot MP4 bestand. 

Ja. Dat lees je goed. Om een MP3 van een paar MB te uploaden, moet ik het met (eentonige) pijn en moeite omzetten in een MP4 van 100+ MB. Ik heb al van alles geprobeerd, maar alternatieven zorgen ervoor dat ofwel het _maken_ langzamer en vervelender is, ofwel het _uploaden_ alsnog langer duurt, ofwel YouTube meer klaagt.

Dus dat is de reden waarom er relatief weinig op dat kanaal van mij staat. Kostte me gewoon een halve dag om de demo's van mijn laatste albums erop te zetten, terwijl ze al gewoon 100% af waren en al weken klaarstonden.

Tot zover de dilemma's van muzikanten en YouTube.