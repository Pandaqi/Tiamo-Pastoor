---
title: Hoe ging het in November?
author: tiamopastoor
layout: horizontal
date: 2022-11-30T15:00:00+00:00
language: nl
categories:
  - Updates

---
Vorige maand noemde ik al dat ik vooral alle onafgemaakte projecten eindelijk wil afmaken. Daar zijn deze laatste twee maanden van het jaar vooral voor bedoeld.

Maar er is nog meer!

Deze maand (en de volgende) hadden drie doelen:

  * Levenssaga nazorg
  * Laatste grote website updates
  * Het plezier in spellen maken terugvinden

## Levenssaga nazorg?

Precies op 1 November lanceerde ik het grote project [De Levenssaga][1] 

Een project dat ik bijna 15 jaar geleden begon met het eerste korte verhaaltje. Het is een raamvertelling van een soort "supersprookjes": legendes over het ontstaan van leren op aarde. Het zijn korte verhalen die voor alle leeftijden te lezen zijn. En hoe meer je er leest, hoe groter dit project wordt, hoe meer je de verbanden ziet en leert over de wereld.

Inmiddels zijn het tien verhalen, verbeterd tot ze lezen als professionele verhalen waarvoor je eigenlijk zou moeten betalen :p 

Het is echt een groot project. Iets dat al heel lang met mij meeloopt, en dat misschien nog wel heel lang doet. Vandaar de "nazorg". 

Deze maand verzamelde ik dus feedback en probeerde het project te marketen.

## Website updates

Daarnaast bestaat mijn bagage van vroeger ook uit projecten die wel zijn afgemaakt ... maar niet op al te beste wijze. Ik praat hier over [Pandaqi Blog][2] en **[Pandaqi Tutorials][3].**

Pandaqi is de naam waaronder ik spellen uitbreng. De "hoofdwebsite" is dus mijn spellenwebsite. Het is de meest recente en de meest belangrijke, en werkt dus helemaal prima.

Maar die andere twee? Die komen van lang geleden. Ze waren gemaakt in systemen die ik nu nooit meer zou gebruiken. Ze maakten alles langzaam en moeilijk. (En die tweede stond niet eens op dezelfde website, maar op een andere domeinnaam! Waarvoor ik elk jaar weer geld betaalde!)

Dus ik wilde ze allebei **updaten naar mijn huidige systeem** (veel beter, denk niet dat dit ooit nog drastisch verandert) en **op dezelfde website onderbrengen.**

## Kleine spelletjes maken

Ik heb nogal de neiging om dingen te groot en te moeilijk te maken. En daardoor krijg je een soort halve burn-out bij elk project. Je verliest je passie voor spellen maken, omdat je 99% van de tijd niet meer bezig bent met _gewoon een leuk spel maken_, maar met _alle duizend dingen toevoegen die je had bedacht._

Daarnaast wilde ik dus meer gaan richten op online/mobiele spelletjes. Maar mijn huidige software loopt ietsje achter in dat gebied. 

(Er zitten fouten in de "export" voor die platforms. Er zijn soms veel stappen nodig. Het uiteindelijke bestand is soms wel 10x groter dan als je het in andere software had gemaakt. En ja, dat is erg als het een _online_ spel is en mensen het dus over internet moeten laden.)

Dit wordt wel opgelost, maar ik wilde er niet op wachten. Ik heb jarenlang spellen gemaakt in iets anders: Phaser. Dat is _compleet_ gemaakt voor online/mobiele spelletjes. En het is ideaal voor _prototypes_ maken: even heel snel een ideetje in elkaar flansen om te kijken of het leuk is. (Ideetjes ter grootte van _Flappy Bird_ en _Candy Crush_ en dergelijke.)

Dus ik leerde mezelf eind vorige maand opnieuw met Phaser werken. (Sterker nog, ik leerde TypeScript. Want JavaScript is me toch een rotzooi en ik kan alle hulp gebruiken. Als deze zin jou niks zegt, geen zorgen, het is een hele specifieke vaardigheid waarin ik ben gedoken :p)

Deze maand heb ik links en rechts dat soort kleine spelletjes gemaakt in dit nieuwe systeem.

## Week 1+2

Levenssaga dus gelanceerd!

Websites overgezet. De eerste (blog) was relatief makkelijk. Het heeft een hele simpele opmaak en stond al op dezelfde website. Dit kostte slechts een paar dagen van doorwerken en bestanden kopiëren.

De tweede was een hel. Het was compleet met de hand gemaakt. Een samengesmolten chaos van bestanden, scripts, en dingen die weer op _andere_ websites stonden. (Bijvoorbeeld, die tutorial website heeft _honderden_ plaatjes, maar die worden allemaal gehost op een andere website. Dat deed ik toen om geld te besparen, want ik kon geen grotere server kopen.)

Dus ik had één dag nodig alleen al om een strak _plan_ te maken voor het overzetten. Denk aan ...

  * Scripts om automatisch bestanden andere namen te geven of te verplaatsen
  * Scripts om de _inhoud_ automatisch om te zetten naar het nieuwe systeem
  * Andere trucjes om tijd te besparen
  * Welke bestanden ik echt nodig had, en welke dingen ik toch uiteindelijk wilde weggooien op de nieuwe website.

Daarna heb ik dat dagenlang uitgevoerd. Dat is urenlang saai werk, met bestanden aanmaken, dingen knippen en plakken, controleren of alles nog werkt.

Daarom had ik het lang uitgesteld. Maar ik weet waarvoor ik het doe. 

Nu dit is afgerond, heb ik ...

  * Eén domein voor al mijn spellenwerk, met alles erop en eraan
  * Die veel sneller, kleiner en schoner is. (Schoon in de zin van: het is geen rommel achter de schermen en ik kan er dus makkelijk mee werken.)
  * Eén domein minder om voor te betalen.
  * En weet ik heel zeker dat alles nog lang perfect zal blijven werken.

Ik moet wel toegeven dat ik de tutorial website wat ruw heb aangepakt. Driekwart van de inhoud heb ik dermate lang geleden geschreven dat het ietwat gebroken Engels is. Of in het algemeen nergens (meer) op slaat. Het is een website die ik nu niet actief onderhoud en misschien in de toekomst wel helemaal wegdoe.

Maar ik had haast. Want begin december moet dit domein verlengt en dat wilde ik voor zijn!

### Wat interessante opmerkingen

Om mezelf te motiveren voor dit werk, neem ik wel altijd de tijd om _verbeterpunten_ te vinden. Tja, als ik toch die hele tutorial website overzet, kan ik net zo goed even de kwaliteit opschroeven, toch?

Dus uiteindelijk was het overzetten niet eens het meeste werk. 

Dat blog heeft een veel mooiere layout gekregen die veel meer dingen uit zichzelf ondersteund (zoals _code voorbeelden_ laten zien met allemaal mooie kleurtjes). Ik was bij de helft van de artikelen eerst vergeten om dingen in te stellen zoals de _categorie_ waarin ze zaten, of een _plaatje_ om bovenin te laten zien. 

De tutorial website ... is praktisch van de grond af aan opnieuw opgebouwd. Bijvoorbeeld, toentertijd gebruikte ik een _hack_ om zeshoekjes te maken. Het is een hele lange rits rommelige code. Dat kon ik allemaal weghalen en vervangen door twee regels, want het internet is nu veel verder en kan makkelijk zeshoekjes maken!

Dit patroon herhaalde zich. Keer op keer, totdat ik stopte met de oude website overzetten, en de tutorials simpelweg in een nieuw modern jasje stak. Qua uiterlijk, in ieder geval.

De inhoud blijft vrij matig. Ik overwoog heel even om serieus door alles heen te gaan en te verbeteren. Om een paar nieuwe dingen te schrijven, tutorials over dingen die ik nu véél beter kan dan 8 jaar geleden.

Maar het zou veel tijd kosten, zonder dat ik weet wat ik hier nou eigenlijk uit wil halen. De website gaat nooit geld opleveren. Ik sta niet meer zo achter het idee van tutorials. Ik heb meer motivatie en passie voor hele andere dingen, zeker in deze fase van mijn leven.

Dus ik heb _sommige_ dingen verbeterd en _een paar_ nieuwe dingen geschreven. Net genoeg om met een gerust hart de website weer online te gooien :p

Daarnaast is de website nog niet helemaal overgezet. Ik kwam erachter dat het project _nog veel groter is dan ik herinnerde_. Dus ik heb in deze twee weken alleen de meest bezochte dingen overgezet. De rest doe ik de komende maanden wel, elk weekend. Zoals ik al zei: anders word je gillend gek.

## Week 3

Terwijl al die onzin met websites overzetten bezig was, deed ik vaak in de avond iets anders. Want je wordt gillend gek van urenlang dingen verslepen, hernoemen, en knippen-plakken.

Dus in deze week kwamen meerdere prototypes voor die "simpele spelletjes" af. Dat betekent in mijn geval dat het spel helemaal te spelen is en er oké uitziet, maar verder niet is getest of afgewerkt. 

(Anderen maken vaak veel kleinere prototypes. Maar ik kan gewoon niet lang naar een scherm met rode vierkanten of grijze kubussen staren zonder te voelen dat dit het saaiste project ter wereld is. Ik maak vooral multiplayer spellen, en dan weet je pas of ze goed zijn als je ze ook echt _met anderen kan spelen_. Dat vereist dat je iets van een menu hebt en code om meerdere spelers te verbinden. Het vereist een spel dat er appetijtelijk uitziet, anders gaat niemand in op je vraag om het te proberen :p)

Dus weet je waarvoor het nu weer tijd is? **Oude projecten afmaken!**

Tja, we gaan door met de spellen genoemd in Oktober. 

Ik ben veel gegroeid dit jaar. Tot het punt dat, waar ik eerst dacht dat die spellen 99% af waren, ik nu weet dat het meer 95% is, misschien minder. Daarom duurt het langer, want ik zie nu hoe sommige dingen écht beter of anders moeten.

Tegelijkertijd is het ook grappig om te bedenken wat ik eind vorig jaar zei. Eigenlijk het allergrootste plan was om dit jaar _elke maand een klein spelletje te maken en een muziekalbum_. Het feit dat ik nu pas kon beginnen met die kleine spelletjes maken ... is typisch Tiamo.

(Maar ik had al de waslijst aan ideeën liggen---netjes uitgewerkt inclusief mogelijke problemen en uitdagingen---dus dat was in ieder geval fijn.)

## Week 4(+)

Ik heb verder gewerkt aan **Company of the Tackling Tourists**. Een spel dat best prima is, maar al wat ouder en waarvan ik verder weinig verwacht. Het was vooral saai werk voor betere menu's, een beter pauzescherm, betere uitleg waar nodig, een lijst van hele specifieke _bugs_ uitzoeken. 

Maar het spel staat tenminste klaar om ergens een keer uit te komen.

Daarnaast kon ik **Bellyboinkers** testen. Het onthulde dat er meer werk te doen is dan ik dacht. Hier hoopte ik wel een grotere release van te maken en iets aan te verdienen. Dus voor nu ben ik de vele gaten aan het dichten (ontstaan na een upgrade en het compleet omgooien van een essentieel onderdeel in het spel). Later kan ik de afwerking daar overheen doen.

Maar ik ben nog steeds vooral bezig met mijn tutorial website overzetten. Ik zal er in December/Januari ook nog mee bezig zijn. Maar als het dan af is, ben ik héél blij (en is mijn chaos aan projecten een iets kleinere chaos geworden).

## Conclusie

Het jaar loopt richting haar einde. Dus je gaat terugkijken.

Ik had gepland om:

  * Heel veel kleine spelletjes te maken
  * Elke maand een EP/muziekalbum
  * Eindelijk eens projecten af te maken, ik noemde toen met name een paar schrijfprojecten 

En allemaal is het ... soort van gelukt. 

Ik heb een paar kleine spelletjes gemaakt dit jaar, en vooral deze laatste maanden kon ik daar eindelijk op focussen.

Ik heb 5 EPs uitgebracht. Totdat ik besloot dat het zinloos was om zo door te gaan en eerst mijn gezondheid/stem moest verbeteren. (Ik was _dagen_ kwijt met dingen opnieuw opnemen, subtiel autotunen, etcetera.)

Ik heb enkele oude projecten afgemaakt. Ik heb er ongeveer net zoveel weer geopend :p

Ik heb vooral héél hard gewerkt. Dus ik ga weer proberen om in December alleen maar oude dingen af te ronden en verder rustig aan te doen.

Over een maand hoor je in hoeverre dat is gelukt.

 [1]: https://thesagaoflife.com/nl/
 [2]: https://pandaqi.com/blog
 [3]: https://pandaqi.com/tutorials