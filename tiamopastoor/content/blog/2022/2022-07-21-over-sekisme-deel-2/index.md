---
title: 'Privé: Over Seksisme – Deel 2'
author: tiamopastoor
date: 2022-07-21T13:50:02+00:00
language: nl
draft: true
private: true
categories:
  - Miscellaneous

---
Dit is deel 2 van een artikelenserie over seksisme. Zoals beloofd, zal ik in dit deel enkele interessante case studies behandelen. (En uitweiden over saaie wetten en persoonlijke gevoelskwesties.)

Deel 1 is hier te vinden: <LINK NAAR DEEL 1>

## Case Studies

Om dit artikel helemaal compleet te maken zal ik enkele case studies behandelen. Dit zijn echt bestaande of gebeurde globale fenomenen die betrekking hebben tot seksisme. Ik zal behandelen wat het probleem is, wat de gevolgen/reacties waren, en of ik het (gebaseerd op bovenstaande definities en discussie) het daarmee eens ben.

### Feminisme

Er zijn verschillende feministische golven. De eerste en tweede golf waren redelijk lang geleden. De derde golf is nu al een tijdje aan de gang. Het lijkt alsof steeds meer en meer mensen zichzelf feminist noemen, en de aanwezigheid en macht van feministische organisaties steeds groter is geworden. In mijn ogen, echter, is dit niet gerechtvaardigd. De eerste en tweede golf waren nodig om systematisch seksistische onderdelen van de maatschappij te veranderen. Van de derde golf weet ik niet wat precies hun plan is, want er is geen systematisch seksisme meer om te bestrijden.


_Leg uit!_ De eerste golf zorgde bijvoorbeeld voor het vrouwenkiesrecht. Het ontnemen van kiesrecht van vrouwen is een direct voorbeeld van discriminatie op basis van geslacht: een (mensen)recht wordt ontnomen puur vanwege iemands geslacht. Dat is seksistisch. Dus het is goed dat het opgelost werd. De tweede golf bereikt economische zelfstandigheid: vrouwen mochten betaald werk doen. Inderdaad, het ontnemen van iemands recht op betaald werk (en hetzelfde salaris als een man met hetzelfde werk), is seksistisch. Dus dat werd opgelost.

De derde golf kan eigenlijk niet precies aanduiden waartegen ze vechten. Sterker nog, feministen uit de tweede golf geven kritiek op de huidige situatie.

Één van de speerpunten die men noemt is: _traditionele keuze van studie of beroep_. Bijvoorbeeld: meisjes worden geacht minder goed te zijn in 'exacte' vakken.

> _Mijn reactie_: ik heb wiskunde gestudeerd en daar was bijna 50% vrouw. We zaten samen met de faculteit informatica, die vandaag de dag explosief groeit, en daar was het percentage vrouwen nog hoger. Ook op mijn middelbare school was het ongeveer 50/50 tussen wetenschappelijke en niet-wetenschappelijke profielen. Van al mijn vrienden hebben uiteindelijk meerdere vrouwen als eerste een baan gekregen, en ook nog in de informatica-branche. Als we kijken over de hele universiteit, zien we dat er technische opleidingen zijn waar mannen domineren (zoals bouwkunde), maar ook technische opleidingen waar vrouwen domineren (zoals biomedische techniek). Als je kijkt naar gemiddelde eindexamencijfers, zie je dat vrouwen enkele procentpunten lager scoren dan mannen in de exacte vakken, maar enkele procentpunten hoger op de andere vakken, en met wiskunde zijn ze precies gelijk.

> Vrouwen hebben dezelfde rechten als mannen als het gaat om studie- en beroepskeuze. Ze krijgen dezelfde kans, dezelfde mogelijkheid, en in de praktijk is er ook gelijkheid. Zelfs binnen de exacte vakken zien we dat sommige beroepen nou eenmaal gewilder zijn onder mannen, en sommige gewilder onder vrouwen, en dat beide geslachten hun kansen krijgen en grijpen. Dit verschil ontstaat ook bij compleet vrije keuze.

> Dus nee, er is geen systematisch seksisme in de keuze van studie of beroep. (Hierover trouwens dadelijk nog meer, als we het hebben over de loonkloof.)

Het andere belangrijkste speerpunt is: _vrouwenonderdrukking vanuit religie of cultuur_. In de Koran staat bijvoorbeeld dat de mening van een vrouw de helft waard is van die van een man. In de Bijbel staat dat de vrouw de glorie is van haar man. Jup, dat is seksisme, en daar is iedereen met een beetje verstand ook tegen. De grote vraag is dan ook: waarom worden dit soort religies of culturen überhaupt toegestaan? Waarom wordt dit niet als discriminatie of haatzaaien gezien? Dit is, echter, een vraag die veel meer vanuit andere hoeken zou moeten komen (godsdienst en cultuur, vrijheid van meningsuiting/religie, etc.) dan vanuit het feminisme. Daarnaast zijn er, tenminste in Nederland en omstreken, veel mensen die zich hier niet aan houden (of niet eens weten wat er in hun heilige boek staat). Zolang men niet daadwerkelijk de rechten en kansen van vrouwen ontneemt, en ook niet roept dat men dit moet geloven omdat mannen nou eenmaal beter zijn dan vrouwen, is het geen seksisme.

> Kortom, hier ben ik het mee eens, maar feminisme is niet perse de manier om dat te veranderen. De manier waarop je dat verandert is door mensen te leren om _zelf na te denken_, _feiten te controleren_, en _niet zomaar te geloven wat anderen/cultuur/een heilige tekst zegt_. Feministen zouden kunnen strijden om de Islam vrouwvriendelijker te maken, maar wat ze dan eigenlijk aan het doen zijn is een hele godsdienst veranderen. Alle mensen---mannen en vrouwen---buiten de godsdienst vinden het ook walgelijk en snappen niet waar dit vandaan komt. Systematisch seksisme is niet het probleem; de godsdienst is in dit geval het probleem.

Alle verdere speerpunten van de derde feministische golf, zijn onjuiste beweringen (zoals het eerste punt hierboven), onrealistische eisen (boos worden over dat reclames over schoonmaakmiddelen vooral op vrouwen wordt gericht, of dat men niet meer bepaalde meningen of woordgebruiken mag hanteren over vrouwen), of zelfs discriminatie (zoals een 50/50 verdeling _eisen_ in beroepssectoren naar keuze; zie het stuk dadelijk over de loonkloof).

### De loonkloof

Iedereen heeft het inmiddels wel gehoord: er zit een verschil tussen het gemiddelde salaris van mannen en vrouwen! In 2015 berichtte de EU een verschil van 16 procent. In Nederland verdienen vrouwen in het bedrijfsleven 20 procent minder, en in de overheid 10 procent minder[note]https://nos.nl/artikel/2211685-waarom-doet-nederland-weinig-aan-de-loonkloof-tussen-man-en-vrouw.html[/note]. Dit zijn schokkende getallen! Belachelijk! Bewijs van seksisme! Ik word direct een feminist!

Let's take a look. De denkfout die hier gemaakt wordt is een veelvoorkomende. Men ziet een correlatie en meent dat het een pure oorzaak-gevolg relatie is. In dit geval: "mannen verdienen gemiddeld meer dan vrouwen" is het gevolg, en men maakt meteen een aanname dat hierin ook de oorzaak zit: "want men discrimineert en is seksistisch". Maar die logische denkstap klopt natuurlijk niet. Er zijn veel meer variabelen in het spel (die allemaal mee zouden kunnen spelen in de oorzaak).

De meest voor de hand liggende variabelen zijn:

  * Karakter: misschien zijn mannen meer competitief en gaan ze dus eerder vechten voor een salarisverhoging dan vrouwen
  * Beroepskeuze: misschien kiezen vrouwen vrijwillig voor beroepen die gemiddeld minder salaris geven
  * Opleidingsniveau: misschien kiezen vrouwen er vaker voor om te gaan werken ipv doorstuderen, waardoor ze minder betaald krijgen voor een "soortgelijke baan", omdat ze de ervaring/diploma's missen.
  * Leeftijd: misschien zijn er op dit moment veel meer oude mannen die werken dan oude vrouwen, en die hebben doorgaans een veel hoger salaris dan mensen die net beginnen met hun carrière.
  * Werkvormen: misschien werken vrouwen meer deeltijd of met andere contracten, deels vanwege familieverplichtingen

Als je deeltijd, leeftijd, werkervaring en opleidingsniveau meeneemt krijg je een kleinere kloof: vrouwelijke werknemers verdienen in het bedrijfsleven 7 procent minder, bij de overheid 5 procent. En dan hebben we dus enkele andere factoren nog niet meegenomen.

Een ander Deens onderzoek laat slechts 4 procent zien. Het vertelt dat het vooral voortkomt uit vrouwen met kinderen en andere werkvormen. Ook verklaart het deze 4 procent met betere onderhandelingen van de mannen. (En Denemarken staat bekend om heel veel goede dingen, zoals compleet vrije studie- en beroepskeuze, en grote gelijkwaardigheid tussen mannen en vrouwen. Ook misschien leuk om te weten: de onderzoeker was een vrouw[note]https://sites.northwestern.edu/ype202/[/note].)

Het is _illegaal_ om vrouwen minder te betalen voor hetzelfde werk als mannen. Dat is het al heel lang in Nederland. Werkgevers weten dat, werknemers weten dat, de overheid weet dat. Er zijn nauwelijks gebeurtenissen te vinden waarbij een vrouw illegaal minder betaald kreeg. En als je ze vindt, zie je dat het bedrijf daarvoor gestraft werd (als de vrouw gelijk had), of dat er dus een andere factor in het spel was.

Dus ja, de loonkloof bestaat, maar het komt niet door discriminatie of seksisme. Daarnaast wordt de kloof langzaam minder, maar verwacht niet dat hij geheel verdwijnt. Vrouwen kiezen nou eenmaal andere banen dan mannen. Ik zie het eigenlijk helemaal niet als een goed iets dat mannen meer verdienen, want dat betekent dat ze meer geven om _meer geld verdienen_ dan de belangrijkere dingen in het leven. Maar ja, een groot deel van de mannen blijkt stevig te onderhandelen en bonussen te willen.

Interessant is ook om op te merken dat zelfs de meerderheid van de vrouwen niet graag een vrouw in leidinggevende positie hebben[note]https://www.deondernemer.nl/nieuwsbericht/173806/driekwart-mannen-geen-vrouw-baas[/note]. Later in datzelfde artikel maken ze, wat mij betreft, het meest interessante statement (ik parafraseer vrijuit):

> "Het gaat erom dat je op de werkvloer een goede mix hebt van mensen met verschillende eigenschappen. Je moet mensen hebben die leiding geven, je moet mensen hebben die opdrachten kunnen uitvoeren. Je moet mensen hebben die eenzaam knopen doorhakken, je moet mensen hebben die samenwerken, alles bespreken, en alle perspectieven willen hebben."

Vrouwen en mannen hebben allebei hun waarde op de werkvloer. Het is nou eenmaal zo dat de rol die de meeste mannen achterna jagen, de waarde die zij achten bij te dragen, meer betaalt. (Hier komen de stereotyperingen weer terug: niet alle mannen kunnen of willen liever leiding geven dan vrouwen, maar statistisch gezien is de kans groter dat een man een leidinggevende functie achterna jaagt en het natuurlijker voelt.)

### Het FIFA wereldkampioenschap

Vlak voor het einde van het wereldkampioenschap dit jaar kwam een bericht naar buiten: de FIFA is seksistisch![note]https://nos.nl/wk2018/artikel/2241113-cameramannen-moeten-niet-hele-tijd-mooie-vrouwen-filmen-vindt-fifa.html[/note]

> "Cameramannen moeten niet de hele tijd mooie vrouwen filmen."

> "De diversiteitsdirecteur van FIFA, Federico Addiechi, heeft omroepen opgeroepen niet meer in te zoomen op "lekkere vrouwen"."

> "Volgens anti-discriminatiegroep Fare Network is seksisme namelijk het grootste probleem tijdens het WK in Rusland. De organisatie heeft uitzendingen gemonitord en dertig gevallen gevonden waarbij er seksistische beelden werden uitgezonden."

Ten eerste: een diversiteitsdirecteur, serieus!?

Ten tweede: een diversiteitsdirecteur die praat over "lekkere vrouwen", en dat vindt men dan weer wel oké? :p

Ten derde: inzoomen op vrouwen is niet seksistisch. Welk recht wordt de vrouw ontnomen? Welk negatief gevolg zit eraan vast voor de vrouw? Hoe wordt een waardeoordeel neergezet, waarbij de ingezoomde vrouw minderwaardig is dan de man? De vrouwen die in beeld komen hebben vaak veel moeite gedaan om er bijzonder/mooi/interessant uit te zien. Ze willen in beeld komen. Ze willen trots hun liefde voor hun land laten zien. Ik zou het juist seksistisch vinden als men, op basis van geslacht, mensen juist _niet_ gaat tonen.

Ten vierde: weet je nog de loonkloof, waarbij meerdere factoren een rol speelden? Nou, het schijnt hè, dat het bij de meeste problemen zo is. Om maar iets te noemen: vrouwen zijn vaak mooier of thematischer gekleed of versierd dan de mannen. (De mannen staan doorgaans bij voetbalwedstrijden met hun blote buik en een blik bier van de tribune te schreeuwen.)

Ten vijfde: dertig gevallen. _Dertig gevallen_, op een heel WK. Heeft men enig idee hoeveel beeldmateriaal dat is? Het is minstens 90 minuten \* ((8\*3) + 8 + 4 + 2 + 1) wedstrijden = 3510 minuten. (Het is nog veel meer dan dat, met voorstuk, nastuk, verlenging, etc.) Als je een beetje je best doet, vind je in een Disney film van 90 minuten ook wel 30 dingen die je seksistisch kunt noemen. Dertig gevallen over 3510 minuten is _niks_. Het kan niet eens een afwijking genoemd worden; zeker niet eentje die het label seksisme opgedrukt kan krijgen.

Kortom: dit is complete onzin. De FIFA kan beter zijn tijd besteden aan corruptie voorkomen en fatsoenlijke scheidsrechters aanstellen. Juist door dit soort onzin uit te lichtten als "oh nee! seksisme!", worden échte problemen onder de mat geveegd. Als iemand daadwerkelijk discrimineert op basis van geslacht, hebben we geen erger woord meer dan seksisme, want die hadden we al opgebruikt aan iets wat niet eens een beetje seksistisch is. Het verdooft mensen voor de echte problemen.

_Opmerking:_ de NOS stelde de vraag op Facebook wat men ervan vond, en vrijwel iedereen vond het onzin. Ze vonden het natuurlijk niet nodig om dat te beargumenteren, dus daar kon ik niks mee, maar het laat zien dat ik niet van de pot gerukt ben :p

_Opmerking:_ aan het einde van het artikel staat, als een soort voetnoot, iets wat mijns inziens veel belangrijker is: vrouwelijke journalisten die zomaar worden lastig gevallen door supporters. Ze laten een filmpje zien van een vrouw die zomaar een kusje krijgt, en eentje waarbij een man in haar oor gaat schreeuwen. Gek genoeg vertellen ze niet over de mannelijke verslaggever die door twee vrouwen werd gezoend [note]https://www.thesun.co.uk/world-cup-2018/6695320/world-cup-2018-reporter-grabbed-and-kissed-female-fans/[/note], of de verslaggever van de NOS die door Engelse supporters werd vastgepakt en moest meehossen[note]https://voetbalflitsen.nl/nieuws/8v4855/uitzinnige-engelse-fans-bespringen-nos-reporter-na-overwinning-its-coming-home[/note]. Het gebeurt nou eenmaal: dronken, blije mensen die even snel iets doen. Dit is in principe "erger" dan het vermeende seksisme van cameramannen, maar nog steeds niet iets om zo enorme ophef over te maken, zeker niet zo eenzijdig (alsof alleen mannen vrouwen almaar lastigvallen). Ik snap dat sommigen het niet op prijs stellen, maar die laten dat ook zeker van zich horen, en het slaat nergens op om dit seksisme te noemen.

### Anne Fleur (en Pauw)

Radicaal moslimgeweld gebeurde en kwam in het nieuws. Een vrouw besloot daarop te twitteren: "ik verzamel mensen, minstens 500, om als ludieke actie stenen te gaan gooien naar de moskee".

Anne Fleur las dat en reageerde met: "wie gaat er mee 500 stenen gooien op Geert Wilders? Vind ik wel een 'ludieke actie'." Toen mocht zij zich op nationale televisie (bij niemand minder dan Pauw) gaan verantwoorden.

Het was een drama. Pauw liet haar niet uitpraten, gedroeg zich als de belerende vader van een klein kind, en kwam met geen enkele logica of inlevingsvermogen aanzetten. Maar ja, dat deed Anne Fleur ook niet echt. (En toen begon Ed Nijpels gek genoeg zich ook nog ermee te bemoeien.)

In Nederland hebben wij het verbod op haatzaaien. Ik ga het later verder bespreken, maar het betekent dat je niet mag oproepen tot geweld of discriminatie jegens iemand of een groep. De tweet van Anne Fleur roept letterlijk op tot geweld tegen Geert Wilders. Maar, omdat men de context weet (het is een parodiereactie op een ander tweet), wordt het niet als zodanig gezien. Geert heeft aangifte gedaan, maar het OM zag er niks in.

Ondanks dat, vond de aanhang van Wilders het wel een goede reden om Anne Fleur bedreigingen te sturen, waardoor ze uiteindelijk moest onderduiken. En dat allemaal omdat één artikel over deze tweet de context had weggehaald (ze lieten alleen haar tweet zien, niet waarop ze reageerde, of haar uitleg eromheen), en andere onjuiste beweringen over haar had gedaan.

Het belangrijkste om hier uit te halen is natuurlijk: **context is belangrijk **en **weg met de dubbele standaard.** Iemand anders roept op om een moskee te bekogelen---geen gevolgen. Geert Wilders deelt een artikel dat Anne Fleur onterecht als de duivel neerzet---geen gevolgen. Anne Fleur krijgt serieuze bedreigingen---geen gevolgen. Ze wordt bij een talkshow onterecht behandeld als de duivel---geen gevolgen (hoewel Pauw later soort van zijn excuses aanbood). Anne Fleur laat met een parodie zien hoe scheef het is (je mag wel haatzaaien tegen alle moslims, maar niet tegen Geert wilders)---ALLE GEVOLGEN.

(Pauw zei dat zelfs meermaals: "als je zoiets tweet, moet je ook de gevolgen ervan accepteren!" Nee. Nee, Pauw. Moeten onderduiken moet nooit een gevolg zijn van je mening uiten of een grap maken die anderen als beledigend opvatten. Ga je schamen.)

_Wat heeft dit te maken met seksisme?_ Nou, ook hier is context belangrijk en een dubbele standaard aanwezig.

> **Context**: Als een man in de club aan het dansen is, en hij schuurt tegen een vrouw aan, dan zal dat niet als seksisme gezien worden. Het is de context. Het flirterige, sexy, fysieke klimaat van een club (waar gedanst wordt). Als een man in een toneelstuk speelt en seksistische dingen roept, is hijzelf ook niet seksistisch. Het is de context. Hij speelt een personage in een toneelstuk. Deze context is zeer belangrijk om mee te nemen, voordat je iets of iemand seksistisch noemt. (Bijvoorbeeld: stel een gebouw staat in de brand, en een man gaat als eerste alle vrouwen (en kinderen) redden. Ga je dan achteraf ook zeggen dat hij seksistisch is? Dat hij in deze panieksituatie niet de snelle beslissing had moeten maken dat het veel logischer was om mensen te gaan redden die het waarschijnlijk meer nodig hadden?)

> **Dubbele standaard:** feministen willen vaak (50%/50%) gelijkheid in hun lievelingsvakgebieden, maar lijken daar totaal niet voor te strijden als het gaat om beroepen waar ze niet op zitten te wachten. Het aantal werkgerelateerde ongelukken en doden is enorm hoog onder de mannen, en enorm laag onder de vrouwen. Waarom? Ze doen gevaarlijker werk. Ook zijn de banen waarop doorgaans wordt neergekeken door de maatschappij vrijwel geheel opgevuld met mannen. Loodgieter, vuilnisman, vrachtwagenchauffeur, automonteur, straatmaker, putjesschepper, etc. Waarom hoor je nooit over de ongelijkheid in deze banen? Waarom is het seksistisch dat bepaalde studies of beroepen meer mannen bevatten, maar niet als het bij andere studies of beroepen het geval is? Een dubbele standaard betekent dat je ofwel niet logisch en goed beargumenteerd te werk gaat, ofwel niet consistent bent in het toepassen ervan.

Een tweede reden waarom ik Anne Fleurs verhaal aanhaal, is omdat ze in reactie op dit hele debacle een column over haar heen kreeg. Die zette ze later in haar eigen column weg als een ongelofelijk seksistisch verhaal wat nooit gepubliceerd had mogen worden[note]https://joop.bnnvara.nl/opinies/maak-seksisme-strafbaar[/note].

Ze vraagt in die column: _waarom is seksisme niet strafbaar?_ Nou, dat lijkt me inmiddels uitvoerig behandeld. Een samenvatting: seksisme is strafbaar. Alles wat niet strafbaar is, is technisch gezien geen seksisme. Je kunt deze definitie iets uitbreiden, en enkele onsmakelijke dingen ook seksisme noemen, maar verder dan dat kun (en wil) je niet gaan.

De column tegen haar[note]https://www.parool.nl/opinie/dit-wordt-een-afschuwelijke-oudemannencolumn~a4481402/[/note] is niet bepaald fijn, maar seksistisch ook zeker niet. Theodor Holman vertelt dat hij herinnert dat meisjes zoals Anne Fleur het liefst seks hebben met een man die ze bewonderen, en die nog gevaarlijker is dan zij. Dat ze zo'n haat tegen de fascistische corpsbal koesterden dat ze er opeens mee in bed belandden. Laten we het lijstje afgaan. Rechten ontnomen? Nee. Waardeoordeel? Nee. Redelijkerwijs negatieve gevolgen voor Anne of haar hele geslacht? Nee. Ongegrond? Het is een mening, een herinnering, hij doet niet alsof het een bewezen feit is. Het is ook niet alsof hij bloedserieus is: hij begint de column met dat hij heel erg valt voor Anne Fleur. Aangezien Anne Fleur zelf begrijpt dat _context_ van uitspraken belangrijk is, moet ze ook begrijpen dat de context hier belangrijk is.

Het is niet smakelijk, maar seksistisch ook niet. Anne Fleur weet waarschijnlijk niet genoeg van het onderwerp seksisme als ze oproept om seksisme strafbaar te maken.

_Opmerking:_ ze heeft wel een punt hoor. Het is niet fijn. Het is onnodig, het is vulgair. (Ook dat programma op de publieke omroep, Neem Je Zwemspullen Mee, slaat hélemaal nergens op.) Maar niet alles zomaar met seksisme bestempelen (als je niet precies weet wat je doet), en niet alles strafbaar willen maken wat je niet zint.

### Nerd Culture

Lange tijd is de wereld van computers/techniek, bordspellen, en video games gedomineerd door mannen. Als je bijvoorbeeld de boardgames-reddit volgt, zie je met regelmaat posts van vrouwen die het stom vinden hoe ze behandeld worden door sommige mannen. (Evenzo, volg fora die te maken hebben met computers, en regelmatig posten vrouwen over het onacceptabele gedrag op de werkvloer.)

Dit gaat veelal onopgemerkt voor mensen die niet zoveel te maken hebben met die cultuur. Maar er is wel degelijk een significante _geek subcultuur_ die heel schadelijk is. Het is hatelijk tegenover buitenstaanders. In dit geval zit de cultuur vol met mannen, en zijn vrouwen de buitenstaanders. Deze cultuur houdt een systeem in stand waarbij men geen kritiek op elkaar mag geven, niet mag twijfelen over zichzelf, en waarin mannen vaak seksistisch gedrag vertonen omdat ze nou eenmaal niet weten hoe ze met vrouwen moeten omgaan. (Dit artikel vind ik wel een goede uitgebreide uitleg hebben[note]https://www.plausiblydeniable.com/opinion/gsf.html[/note].)

Zo zijn er vrouwen in informatica-banen die vertellen dat ze alleen de simpelste taken krijgen, want alle mannen om hen heen vinden hen minderwaardig en niet intelligent genoeg voor computerwerk. Die vertellen dat ze constant seksueel getinte opmerkingen over zich heen krijgen. Die vertellen dat mannen naar hen staren, en dan als ze weer onder elkaar zijn stoer gaan doen over wat ze hebben gezien. Ja, dat is wel seksisme. Ze discrimineren op basis van geslacht, ontnemen haar recht op eerlijk werk, en vellen een duidelijk waardeoordeel. (Over die seksueel getinte opmerkingen zal ik het hebben in het algemene artikel over seksueel misbruik.) Gelukkig komt dit steeds minder voor, maar het is toch iets om op te letten.

Tegelijkertijd speelt men, binnen die cultuur, vaak spellen. Dit kunnen videogames zijn, maar ook bordspellen, of fantasy worldbuilding spellen als Dungeons & Dragons. Vaak staan ze een vrouw simpelweg niet toe aan de speeltafel, omdat ze niet "strategisch genoeg zou kunnen denken", of "geen verstand heeft van spellen en spelregels". Als ze vrouwen toestaan, wordt er vaak niet naar haar geluisterd, en haar meedoen niet serieus meegenomen. Bij role playing games duwen ze haar in een soort typische vrouwenrol van de "sexy dame in nood", en proberen het verhaal van haar karakter steeds geforceerd naar erotische hoogtepunten te sturen. Ook dit is seksisme. Men velt het waardeoordeel dat mannen geschikt zijn voor spellen, en vrouwen niet. Dat ze intelligenter zijn. Vrouwen krijgen niet evenveel inspraak, rechten binnen het spel, of vrijheid.

Als ik een goed voorbeeld van seksisme zou moeten geven, dan zou ik deze subcultuur aanwijzen.

Ik noem het een subcultuur, omdat niet de hele geek/nerd cultuur slecht is. Het is echt maar een klein deel ervan. De harde kern, om het zo te zeggen. Zoals ik eerder al zei: vriendinnen van mij hebben banen gekregen in de informatica hoek, en zijn ook onderdeel van de geek culture, maar die hebben nergens last van. Daarnaast heb ik regelmatig spellenavonden waarbij ook vrouwen meespelen, en dat is ook totaal geen probleem. (Want, ja, waarom zou het een probleem zijn? Ik snap sommige mannen niet.)

## Is iets daarvan dan strafrechtelijk te vervolgen?

_Is er dan echt niks van die nare dingen hierboven wat te vervolgen is?_ Jawel, er zijn nog enkele andere wetten die je aan kunt halen omtrent seksisme. Maar die zijn vager, laten nog steeds (strafrechtelijk gezien) veel toe, en zullen de dingen die ik genoemd heb ook slechts in uitzonderlijke gevallen strafbaar maken.

Ten eerste heb je natuurlijk het **verbod op haatzaaien**[note]https://www.wetboek-online.nl/wet/Sr/137d.html[/note]. Je mag niet oproepen tot geweld of discriminatie. Dus, zelfs als je niet per se zelf een seksistische handeling uitvoert, serieus oproepen dat anderen dat moeten doen is ook strafbaar. (Zoals hierboven genoemd: context is belangrijk. Als jij als cabaretier voor de grap oproept tot iets, wordt dat niet vervolgd, want niemand neemt het serieus.)

Daarnaast heb je de **algemene wet gelijke behandeling**[note]https://wetten.overheid.nl/BWBR0006502/2015-07-01[/note], waar in principe artikel 1 van de grondwet (gelijkheid, aka verbod op discriminatie) nader wordt uitgewerkt. Hierin staan specifieke, concrete dingen die onder discriminatie vallen.

> Als je nog een specifiekere stap wilt zetten, is er de **wet gelijke behandeling mannen en vrouwen**[note]https://wetten.overheid.nl/BWBR0003299/2015-07-01[/note].

Beide wetten, echter, brengen weinig nieuws boven tafel. Discriminatie is simpelweg uitgebreider uiteengezet. Daarnaast benadrukt het weer het onderscheid tussen wanneer iets seksisme is en wanneer niet: alleen als het je bedoeling is negatieve gevolgen te creëren (bijv. iemand naar benden te halen of een vijandige/gevaarlijke situatie maken), en als het niet (objectief) gerechtvaardigd is.

Daarnaast is er nog het **Europees Verdag voor de Rechten van de Mens**. Hier praat Artikel 14 over een verbod op discriminatie, maar het zegt niks anders dan artikel 1 van onze grondwet.

Als _allerlaatste strohalm_ kan je kijken naar "persoonlijk seksisme". Oftewel, je vindt dat iemand jou in een kwaad daglicht zet door middel van seksistische uitspraken. Op die manier kan je rechtszaken aanspannen wegens laster, smaad, of simpelweg belediging[note]https://www.iusmentis.com/maatschappij/juridisch/bloggen/meningsuiting/[/note]. Om eerlijk te zijn, echter, kan ik niet zien hoe je dit redelijkerwijs voor elkaar krijgt. Ik kan geen duidelijk seksistische uitspraak bedenken die tegelijkertijd laster is jegens één specifiek persoon. (Het lijkt nu net alsof we een puzzel moeten oplossen.) Het beste wat ik kon vinden was die ene veroordeling in België vanwege smaad in strijd met de seksismewet[note]https://www.elfri.be/rechtspraak/smaad-aan-vrouwelijke-politieagente-seksismewet[/note].

### Smaad + Seksisme

_Oké, dit is het laatste wat ik zeg. Ik beloof het. Dit artikel is al veel te lang, maar er is gewoon zoveel om te bespreken_.

Ik vond slechts één ander artikel terwijl ik zocht naar zaken die ooit seksisme hebben bestraft wegens smaadwetgeving[note]https://www.advalvas.vu.nl/nieuws/halleh-ghorashi-racisme-en-seksisme-nauwelijks-bespreekbaar-nederland[/note]. Op zich is het een interessant artikel, maar het maakt weer dezelfde fout in de oorzaak-gevolg relatie. De schrijfster zegt dat er een verschil is tussen vrouwen en mannen in (top)posities aan de universiteit, en noemt dat meteen (al dan niet onderliggend) seksisme.

Daaronder, in de comments sectie, ontkracht ene Rowan deze manier van denken eigenlijk op dezelfde manier als dat ik de loonkloof behandelde. (Goed bezig, Rowan.) De reacties daarop zijn vooral boze mensen zonder steekhoudende argumenten. (Bijvoorbeeld iemand die beweert dat er _altijd_ een sociologische verklaring ten grondslag ligt van alles. Dus dat elk verschil tussen mannen en vrouwen door ons, als maatschappij, zelf is geconstrueerd. Wat natuurlijk hartstikke niet waar is, want er zijn o.a. biologische verschillen.)

Vervolgens zeggen mensen dingen als "Rowan klinkt als een ouderwetse man met tunnelvisie", alsof dat iets bijdraagt aan de discussie. Ook doet ene Loes een verhaal over alle momenten waarop ze seksistisch is behandeld. Het spijt me voor haar. Echt. Als ik het zo lees is het inderdaad ook frustrerend om zo behandeld te worden, maar het is geen bewijs van systematisch seksisme noch bewijs dat Rowans verhaal niet waar is. Mensen praten langs elkaar heen. De een met argumenten en logica, de ander met persoonlijke anekdotes of simpelweg onjuiste beweringen.

Als we dat nou eens zouden oplossen, dan zouden er al heel veel grote problemen verdwijnen :p

Grappig genoeg heeft dezelfde website later een artikel gepubliceerd over dat vrouwelijke hoogleraren sneller vertrekken, en dat het een deel van de discrepantie verklaart [note]https://www.advalvas.vu.nl/nieuws/vrouwelijke-hoogleraren-vertrekken-sneller[/note]. Nogmaals bewijs dat er vaak meerdere factoren spelen bij een vraagstuk of probleem. Wel is het jammer om daarna te lezen dat een minister 5 miljoen euro reserveerde om universiteiten geforceerd 100 vrouwelijke hoogleraren aan te nemen. Dat is dus seksistisch: je geeft mannen en vrouwen niet dezelfde kans.

Vervolgens zegt iemand daaronder weer iets interessants: er zijn genoeg mannen die slechts zijn aangesteld vanwege hun netwerk. Ja, dat vind ik ook jammer, maar het is niet seksistisch. Om aan banen te komen, om te stijgen binnen bedrijven, blijkt netwerken nou eenmaal heel belangrijk te zijn. Dit komt weer terug op het eerdere punt: gemiddeld meer mannen zullen agressief gaan netwerken, competitief zijn, proberen te stijgen, dan vrouwen. Vrouwen zouden eerder afwachten, of verwachten dat ze gewoon op basis van hun prestaties automatisch naar hogere functies doorstoten. Dat zou ik ook fijner vinden, maar het is niet hoe deze kapitalistische wereld werkt. Ik heb ook een hekel aan netwerken en ik mis ook heel veel kansen omdat ik niet echt netwerk. Vervelend. _Maar het is niet seksistisch_.

## Conclusie

Poeh, dat was een lange rit. Bijna 10,000 woorden over seksisme. Maar, uiteindelijk, hoop ik een aantal dingen te hebben laten zien:

  * Seksisme is strafbaar. Maar dan moet je wel de correcte definitie hanteren, namelijk discriminatie op basis van geslacht.
  * Je kunt de definitie uitbreiden. In dat geval is alles seksistisch wat _zonder rechtvaardiging_ een oordeel velt over een geheel geslacht, waaraan redelijkerwijs _negatieve gevolgen_ zitten. Daar ben ik best een voorstander van. Maar er zitten twee kanttekeningen aan: het is niet strafbaar (en dat zou het ook nooit moeten worden), en het omvat nog steeds niet de talloze dingen waar men vandaag de dag 'seksistisch!' naar roept.
  * Men moet stoppen met 'seksistisch!' roepen naar die talloze dingen :p Het is gewoon niet zo. (En zelfs als het zo was, is alleen maar dingen roepen natuurlijk nooit de oplossing.) Context is belangrijk, (biologische) feiten zijn belangrijk, problemen hebben allerlei factoren die meespelen (en je kunt niet zomaar een oorzaak-gevolg relatie aannemen), problemen zijn niet aanwezig of niet zo groot als ze lijken, een dubbele standaard is ook niet fijn, etc.
  * Hopelijk, door correct met de term "seksisme" om te gaan, kan de aandacht weer uit gaan naar waar de échte problemen liggen. Naar situaties waar écht gediscrimineerd wordt, of men echt haatzaait.
  * Als laatste: laten we allemaal rationeel blijven, discussies voeren gebaseerd op logica en argumenten, en lief blijven voor elkaar. Er zijn nou eenmaal verschillen tussen geslachten. Er is nou eenmaal een zekere dynamiek tussen geslachten. Het leven wordt juist mooi door deze dynamiek, en ik denk dat niemand een wereld wil waarin werkelijk elke uitspraak die seksistisch opgevat kan worden meteen strafbaar is. Ik weet wel zeker dat niemand een wereld wil waarin men elkaar niet meer durft aan te spreken, aan te raken, levensreddende aannames te maken, of simpelweg voorkeuren of biologische feiten te noemen.

Mannen en vrouwen hebben in dit land dezelfde rechten. Ze hebben dezelfde kansen. Natuurlijk, er zullen incidenten zijn waarbij mannen neerbuigend praten over vrouwen, of uiten dat ze toch liever geen vrouw in leidinggevende positie zien. Maar vrouwen hebben het recht en de kans om in die positie te komen. Andersom zijn er incidenten waarbij mannen ineens bij hun kruis worden gepakt door een vrouw, of de sociale druk voelen om carrière te maken terwijl ze liever huisvader worden. Maar mannen hebben het recht en de kans om daar iets van te zeggen en hun eigen plan te trekken.

We leven in een mooi land. Alles wat je niet aan staat "seksistisch" noemen gaat dat alleen maar kapot maken. (De meesten die het woord gebruiken zullen niet eens de definitie kennen, of de nuances begrijpen, of argumenten geven.) Overal een 50/50 verdeling tussen geslachten _forceren_ is juist een nieuwe vorm van discriminatie introduceren, die geen van beide geslachten goed doet. Vrijheid van meningsuiting is ontelbaar veel belangrijker dan niet beledigd willen worden of vooroordelen de kop indrukken. Een geforceerde stereotype rollenverhouding is niet goed, maar er zijn vele goede redenen dat de stereotypes bestaan, en men heeft wederom het recht om zich er wel of niet in te vinden.

Ik hoop dat dit lange betoog duidelijkheid heeft verschaft over wat seksisme wel en niet is, en dat het helpt om dit land mooi en vrij te houden.