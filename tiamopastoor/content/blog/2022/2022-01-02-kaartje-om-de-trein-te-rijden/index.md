---
title: Kaartje om de trein te rijden
author: tiamopastoor
date: 2022-01-02T15:00:00+00:00
language: nl
categories:
  - Anecdotes

---
Het _Engels_ is de afgelopen tientallen jaren onze taal en ons leven ingeslopen. Hoewel ik een schrijver ben en niet houd van talen zomaar door elkaar gooien (en verwachten dat de rest nog begrijpt wat je wilt zeggen), doe ik het zelf ook, want ik kan het nut niet ontkennen.

Het Engels heeft vele specifieke woorden die we in het Nederlands simpelweg niet hebben. Veel termen vandaag de dag hebben met _internet_ en _technologie_ te maken, waarvan we soort van hebben afgesproken dat Engels de wereldtaal is waarmee iedereen elkaar moet begrijpen. 

(Moet je nagaan wat er was gebeurd als internet niet was uitgevonden door een Engelssprekend land. Als een of andere Chinees de eerste was, hadden we nu de laatste tien jaar allemaal _héél snel_ ons Mandarijn moeten bijspijkeren :p)

Maar men gebruikt vooral Engels omdat het zoveel _cooler_ en _interessanter_ klinkt dan het Nederlands. Nergens wordt dat duidelijker dan bij bordspellen.

Wij zien _Risk_ als een hele normale titel. Maar denk er eens over na. Voor een Engelsman betekent dit gewoon _risico_. Hoe _stom_ klinkt het om te zeggen: "Hé vrienden, hebben jullie zin om vanavond een lekker potje _risico_ te doen?" :p

Maar het is Engels, dus dan klinkt het cool voor ons Nederlanders. En zo gaat het maar door.

_Ticket to Ride_ is een megasuccesvol spel waarvan iedereen de naam zonder problemen uitspreekt. Maar als het door een Nederlander was uitgevonden? "Zullen we vanavond anders _kaartje om de trein te mogen rijden_ spelen? Heb ik wel zin in."

_Captain Sonar_ (een goed en bijzonder spel dat ik eens [op dit blog heb gerecenseerd](/blog/2019/2019-02-23-spelrecensie-captain-sonar/)) wordt "Kapitein Geluidsgolfnavigatie".

Een ander goed spel (waarvan de recensie ooit nog komt) dat men hier met plezier speelt en enthousiast maakt is "Flick 'em Up". Ook wel bekend als "Nog een potje _Flikker ze weg?_" (Het is een spel waarbij je met houten schijfjes en kogels cowboypoppetjes omver moet schieten door ze met je vinger weg te "flicken".)

En natuurlijk geldt dit net zo goed voor films. "_No Time To Die_" klinkt als een vette Bondfilm, maar "_Geen tijd om te sterven_" klinkt als een documentaire over ongeneeslijk zieke patiënten die nog alles uit hun leven willen halen. 

De onlangs uitgekomen "_Dune_" film is, eh, tja, natuurlijk gewoon "_Duin_". Een beetje alsof je maar één kaart van het strandkwartet hebt.

En ik kijk altijd met groots plezier naar die superheldenfilms, met de legendarische _Vleermuisman_, _Spinnenman_ en natuurlijk de _Vreemde Dokter_.

Eigenlijk is het _zeldzaam_ dat een Engelse naam voor iets (spel, film, boek, wat dan ook) zich goed laat vertalen naar het Nederlands, zonder dat het belachelijk of idioot klinkt. 

Na lang zoeken zag ik dat er een serie was uitgekomen van _The Wheel of Time_, waarvoor _Het Rad des Tijds_ een prima naam is, toch? En animatiefilms doen dit best goed. Dingen als _Kung Fu Panda_ werken natuurlijk net zo in het Nederlands, evenals _Hoe tem je een draak?_ of zoiets als _Shrek_.

(Maar goed, de trend is dan ook de laatste jaren om een _zo kort mogelijk woord_ te pakken dat _niks betekent_. Moana! Vaiana! Encanto! In het begin pakten ze nog wél woorden die iets betekenden, maar ja, dan krijg je films zoals "Auto's!" en de slecht ontvangen vervolgen "Auto's 2!" en "Auto's 3!")

Maar zo voelt het dus voor al die Engelsen! Voor hen staat de hele wereld vol met dit soort titels! 

Dus draai het eens om. Er is een (inmiddels best bekende en succesvolle) Nederlandse groep van spelontwikkelaars genaamd _Sokpop_. (Ze maken elke week een klein spelletje dat je voor een paar euro kan kopen, of je neemt een goedkoper abonnement op de komende X spellen die ze maken. Ze maken echt veel goede dingen in zo'n korte tijd, met groot succes.) 

Hun titels hebben altijd iets Nederlands erin, of een "vernederlandsing" van een Engelse term. (Een spel dat nu al maandenlang op de voorpagina's staat heet "Hellblusser".)

En weet je wat ik denk? Dat hun succes daar vandaan komt :p Anderen zien dat en denken "wow, wat een coole naam, dat wil ik spelen", zoals wij "Les Miserables" een sterke musical vinden waar we met plezier naar kijken, terwijl het gewoon "De Ellendigen" betekent. Als je in Nederland de familie lekker probeert te maken voor een avondje "De Misselijkmakenden", gaat je dat toch minder goed af.

En dat is de marketingtip van vandaag: we zijn inmiddels zo ver geëvolueerd, dat je niet meer _Engels_ moet praten als je cool wilt overkomen en internationaal indruk wilt maken, maar juist weer _Nederlands_. (Of gewoon _iets anders dan Engels_.)

Dat wilde ik even mededelen.