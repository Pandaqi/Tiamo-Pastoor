---
title: Postgeheimen die niet werken
author: tiamopastoor
date: 2022-05-08T14:00:00+00:00
language: nl
categories:
  - Anecdotes

---
De laatste jaren zijn steeds meer bedrijven gestopt met trots hun _naam_, _logo_, en eventueel zelfs _inhoud_ op brieven zetten met een waardevolle of gevoelige inhoud.

Vroeger was een brief van mijn bank meteen te herkennen. Nu sturen ze die in een nietszeggende witte envelop, die dermate nietszeggend is dat je hem bijna over het hoofd ziet.

Dat is goed! Dat is slim! Het vermindert, denk ik, effectief de kans dat iemand anders die brief ziet en besluit hem even voor zichzelf te pakken ...

... tenzij die persoon een visueel ontwerper is.

Want wat doe je óók als je zo'n gevoelige/waardevolle brief verstuurd? Je zet er een stukje tekst op om duidelijk te maken dat als je _niet_ de bedoelde ontvanger bent de brief ongeopend teruggestuurd dient te worden.

En dat stukje tekst moet in een bepaald lettertype.

En tja, dat moet natuurlijk in het _lettertype van jouw bedrijf_.

Dus toen ik die doodnormale, zwart-witte, best wel lelijke envelop zag liggen met mijn naam erop ... wist ik al meteen dat hij van de ING kwam. _Wat het hele idee natuurlijk teniet doet._

Dat lettertype is te herkenbaar. Heb het ook altijd een fijn lettertype gevonden: lekker groot, speels, maar tegelijkertijd leesbaar en professioneel.

En dat liet me juist _twijfelen_ aan het nut van dit idee. 

Want nu wéét een kwaadwillende postbezorger (of _iemand_ die zo'n brief kan zien/pakken), als diegene toevallig kennis heeft van lettertypes, dat dit dus een brief van de ING is die waardevol genoeg is om "geheim" te maken!

Misschien bestaat ergens wel een geheime groep criminelen die hier hun werk van heeft gemaakt! Er zijn slechts twee voorwaarden om toe te treden in deze ondergrondse organisatie: 1) je werkt bij de post; 2) een studie in visueel ontwerpen, met name typografie en papiertypes :p

Stiekem zijn ze al jarenlang al deze brieven aan het wegsluizen. Maar niemand krijgt ze te pakken, bijna niemand heeft überhaupt door dat er iets mis is, want voor de meeste mensen zien deze enveloppen er doodnormaal uit! GENIAAL!

Nou, dat vond ik even grappig. 

(De brief bevatte mijn nieuwe betaalpas, de oude verviel blijkbaar over een half jaar, en ze hadden geen zin om te wachten, dus stuurden ze onverwacht de nieuwe en verviel de oude per direct. Tja, mij van tevoren hierover informeren was vast ook te onveilig geweest. Straks gaan ze nog een blanco "nepversie" van hun website maken zodat mensen die _toevallig_ op mijn scherm meekijken, mocht ik ergens in het openbaar zijn, niet doorhebben dat ik bankzaken aan het doen ben :p En in die nepversie gebruiken ze natuurlijk nog steeds hun eigen lettertype, want op dat punt gaan ze níet toegeven.)