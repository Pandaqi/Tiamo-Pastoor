---
title: Koekjes verdelen
author: tiamopastoor
date: 2022-07-15T14:00:00+00:00
language: nl
categories:
  - Miscellaneous

---
Dit is een heel onzinnig artikel over iets dat ik net realiseerde. Lees alleen verder als je echt niks beters te doen hebt.

In de meeste huishoudens wordt het eten gedeeld. Er is een gezamenlijke koelkast waaruit iedereen pakt, een gezamenlijke broodtrommel, etcetera.

Maar niet al het eten is gelijk. Soms is eten zeldzamer (duurder, minder vaak gekocht, een lekkernij zonder voedingswaarde), maar tegelijkertijd meer gewild (want ja, lekkerder).

We nemen _koekjes_ als voorbeeld. Stel iemand heeft net een koektrommel met tien lekkere koekjes op tafel gezet.

In de praktijk gebeurt dan vaak het volgende: **iedereen pakt snel koekjes ... totdat er nog eentje over is.**

Want ja, jij wilt niet de persoon zijn die het opmaakt! Dat is uit den boze! Dan krijg _jij_ de schuld van dat de hele koektrommel leeg is! En in het ergste geval, moet je dat ding dan ook nog _opruimen_ of _schoonmaken_. Want _jij_ pakte het laatste koekje. Dus die blijft steevast liggen.

Enerzijds vind ik dit gewoon een grappig fenomeen. Je ziet het overal. Als ik bij iemand anders thuiskom is er ook vaak genoeg nog precies één ding over van iets lekkers.

Anderzijds is het _raar_ dat we pas bij het _laatste_ koekje zo enorm saamhorig en deelgraag worden. (Ja, _deelgraag_ is geen woord. Wat is een Nederlands woord voor "iemand die plotseling graag wil delen"?)

Denk er eens over na. De persoon die het _een na laatste koekje_ pakt, is eigenlijk ook een lul, want die zorgt ervoor dat iedereen vanaf nu voor het "laatste koekje"-dilemma staat. _Die persoon_ heeft deze hele vervelende situatie veroorzaakt! _Die persoon_ veroorzaakt het dilemma.

Die zou zich slecht moeten voelen. Eigenlijk zouden er dus altijd twee koekjes moeten overblijven.

Maar wacht. Dat betekent dat de persoon die het _twee na laatste koekje_ pakt eigenlijk de egoïst is! Want die stelt vervolgens de rest voor het "een na laatste koekje"-dilemma. _Die persoon_ veroorzaakt dit geheel.

Maar wacht.

Maar wacht.

Maar wacht.

Eigenlijk zou niemand ooit een koekje moeten pakken :p 

Want ongeacht hoeveel koekjes over zijn, met elk koekje dat je pakt creëer je een nieuwe situatie waarin mensen geen volgend koekje durven te pakken omdat ze het risico lopen om over te komen als een klootzak.

Dus als iedereen écht zo saamhorig en deelgraag was, zou ik niet één koekje moeten zien liggen in de trommel, overal waar ik kom, maar een volle trommel die niemand aanraakt. 

Zo, heb ik even deze schijnvertoning van vriendelijkheid ontkracht.

Maar de echte slechterik is natuurlijk de persoon die in eerste instantie de koekjes kocht en in een openbare trommel gooide.