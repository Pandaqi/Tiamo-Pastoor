---
title: Let’s Game It Out
author: tiamopastoor
date: 2022-10-15T14:00:00+00:00
language: nl
categories:
  - Miscellaneous

---
_Let's Game It Out_ is een YouTube kanaal waarin iemand (_Josh_) een (computer)spel speelt en probeert zoveel mogelijk kapot te maken.

Niet op een stomme manier, door letterlijk dingen te hacken of bestanden te verwijderen.

Niet op een saaie manier, door heel technisch op zoek te gaan naar kleine dingetjes om kritiek op te hebben.

Maar op een hilarische manier, door daadwerkelijk het spel te spelen maar constant de grenzen op te zoeken. Als hij een spel speelt waarin je attractieparken kan bouwen, kijkt hij hoe hoog een achtbaan maximaal kan, hoe lang een wachtrij kan, probeert gasten op te sluiten in een doolhof, of vindt grappige manieren om heel makkelijk miljoenen euro's te verdienen en het spel te winnen.

Dus ik ben al een tijd fan van dit YouTube kanaal en wilde dat even delen. Zijn toewijding aan spellen breken op hilarische manieren is altijd leuk.

Maar ik ben ook een spelontwikkelaar die steeds meer merkt hoe ongelofelijk nuttig deze video's zijn.

Sinds ik het kanaal ken, ben ik ineens bewust van honderden problemen die in mijn eigen spellen kunnen sluipen. Als ik een spelidee opschrijf, is er een stemmetje in mijn hoofd dat zegt: "hoe zou Josh dit kapot kunnen maken?"

Zo zijn er veel spellen waar je het terrein kunt _terraformen_: je kan gaten graven, heuvels maken, water aanleggen, etcetera. Er zijn verrassend veel spellen die vergeten hierop een limiet te zetten. Dus in die spellen kan je eindeloos diep graven, totdat het spel simpelweg crasht omdat het er niet mee om kan gaan.

Ook zijn veel spellen gebaseerd op een loop waarin je steeds een beetje meer geld maakt: je vindt/maakt een paar grondstoffen, je verkoopt ze ergens in een winkel, van dat geld kan je nét iets beters maken. Maar verrassend vaak zit er niks anders in deze loop. Niks dat je tegenhoudt om het simpelweg heel veel te doen. Om in één keer, voordat je het spel bent begonnen, al schatrijk te zijn en het spel te hebben uitgespeeld. 

En ja, als dat kan, dan maakt Josh daar misbruik van. Een spel dat moeilijk en strategisch hoort te zijn, wint hij door een fout van de ontwikkelaars te vinden en vanaf het begin met miljoenen euro's te zitten. Tot het punt dat mensen in de reacties zeggen: "hoe kan het toch dat Josh zelfs de lastigste spellen weet uit te spelen zonder überhaupt te spelen?"

Ik ga nooit de fout maken om limieten te vergeten in te stellen. Ik let erop dat je mijn spellen niet kunt winnen door totaal geen strategie te gebruiken en slechts dezelfde beginstap keer op keer te herhalen. Ik check of je niet, in rare situaties, dingen tegelijkertijd kan laten gebeuren die _nooit tegelijkertijd moeten kunnen_. (Zo krijgt Josh het vaak makkelijk voor elkaar om bijvoorbeeld te _sterven_ terwijl zijn poppetje _slaapt_, wat het spel niet heeft voorzien, en dus het spel (deels) laat crashen.)

Dus ik vind deze video's eigenlijk heel leerzaam en zou ze aanraden aan iedereen die spellen wil leren maken :p

Dit is de laatste video die ik van hem keek. Het laat denk ik goed zien hoe makkelijk hij hele onderdelen van een spel breekt, maar ook hoe dit spel behendig valstrikken heeft ontweken!

{{< youtube hDmsYbJCwng >}}

Het moment dat hij testte hoe diep je kon graven, en dat er een duidelijke (lage) limiet was, was ik stilletjes de ontwikkelaar aan het complimenteren. Zo diep zit het inmiddels. 

(In de reacties geven anderen inmiddels hun eigen simpele, domme manieren om het spel te breken. Zo noemt één iemand dat tijd pas begint met lopen als je die eerste tent neerzet, dus voor dat moment heb je letterlijk oneindig veel tijd om alvast de wereld te ontdekken, rijk te worden, het spel te winnen voordat je überhaupt begint.

Het zijn van die dingen die je makkelijk vergeet, over het hoofd ziet, verkeerd doet als ontwikkelaar. Deze video's zijn een herinnering om nog eens twee keer na te denken over alles dat je in je spel stopt.)