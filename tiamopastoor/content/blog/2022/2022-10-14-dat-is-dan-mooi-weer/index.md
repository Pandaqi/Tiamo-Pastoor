---
title: Dat is dan mooi weer
author: tiamopastoor
date: 2022-10-14T14:00:00+00:00
language: nl
categories:
  - Miscellaneous

---
_In een poging de vele concepten van dit blog op te ruimen, probeer ik deze alsnog af te schrijven en te publiceren. Dit bericht was origineel geschreven begin 2017, maar het is nauwelijks een concept te noemen. Er stond slechts "iets over mooi weer en lente/zomer"_

Dus ik ga nu even dit artikel afschrijven met een gedachte die ik _nu_ heb, want met het originele idee kan ik natuurlijk niks.

Ten eerste: kunnen we alsjeblieft ophouden met opmerkingen over het weer? "Goh, wel warm vandaag hè?" Het weer kunnen we niet controleren. Het is ook niet een keuze van een persoon. Dus het weer is _wel het laatste dat interessant is_.

En je hebt ook maar twee antwoorden, en allebei zijn ze slecht:

  * "Ja, het is inderdaad warm" => top, we hebben nu vastgesteld dat het inderdaad warm is
  * "Nee, ik vind het wel meevallen" => top, we hebben vastgesteld dat verschillende mensen verschillende lichamen hebben, who knew?

Ik snap dat het _small talk_ is. Ik snap dat het makkelijk is om te zeggen, want weer is overal, altijd, in het zicht. Maar je bereikt er niks mee. Je kan net zo goed zeggen "zo, zonnetje staat weer aan de hemel hè?" of "nou nou, als ik naar boven kijk dan zie ik lucht"

Ten tweede: weer heeft wél een grote invloed op hoe mensen handelen. Ik ben véél productiever als het echt rotweer is buiten. 

Op mooie dagen in de lente/zomer heb ik overdag geen zin om te werken, want ik wil naar buiten om te bewegen, ik wil niet in een kamer op een stoel zitten. Dus dan ben ik de hele dag aan het uitstellen, wat rond aan het lopen, totdat ik 's avonds laat de gordijnen sluit en eindelijk weer iets kan doen.

Als het buiten grijs is en stortregent, denk ik: "yes, lekker binnen zitten en verhalen schrijven, dit wordt een goede dag"

(Daarom kan ik ook niks met opmerkingen als "bleh het regent de hele dag, stom hè", want ik juich dat soort dingen toe. Ik begrijp dat veranderende weersomstandigheden _goed_ zijn voor het klimaat om in balans te blijven. Na een paar dagen zon moet een dag regen. Als er een weertype is dat ik haat, dan is het hete, benauwde, beklemmende droogte die steeds meer de norm wordt dankzij diezelfde klimaatverandering.)

Maar het gaat nog verder dan dat. Wij denken altijd dat we super intelligent, logisch, rationeel zijn. Dat is niet zo: we zijn dieren met een kleine upgrade in onze hersenen.

Het gevolg is dus dat er vele wetenschappelijke onderzoeken zijn die bevestigen: je kan iemands mening, antwoord, of gedrag compleet veranderen door de omstandigheden te veranderen. 

Het is lekker weer? Iemand is in een betere stemming, iemand wil best even een extra stapje doen.

Iemand heeft honger? Ze worden chagrijnig, willen nergens energie in steken, alles is te veel moeite. (Op de universiteitscampus stonden vaak mensen die een verkooppraatje wilden doen, voor een stage, een beurs, een politieke partij, een technisch product, weet ik het. _Altijd_ deelden ze eten uit.)

De kans dat jij een baan krijgt, de kans dat een date jou aantrekkelijk vindt, het hangt allemaal af van dit soort omstandigheden. Véél meer dan mensen denken.

Dus misschien moeten we onze _small talk_ over het weer aanpassen. 

---"Goh, ik zie dat het zonnetje schijnt, dat betekent dat jij waarschijnlijk zin hebt om extra moeite te doen voor mij."

---"Ja, inderdaad! En kijk, ik heb ijsjes meegebracht, dus nu wil jij ook iets terugdoen en heb je meer energie!"

---"Yes, het is echt niet alsof small talk meestal slechts een excuus is om iemand anders zo ver te krijgen iets te doen dat _wij_ willen, echt niet!"

Geen idee of ik dit in gedachten had toen ik dit concept aanmaakte. Maar ik denk wel iets in deze richting, want zo voel ik mij al heel lang. Ik hou van regen en kou, net zoveel als van zon en warmte. 

Opmerkingen over het weer zijn lachwekkend, evenals het besef dat het weer de "logische objectieve gedachten" van mensen compleet kan veranderen. Let er maar eens op, het is hartstikke grappig. Als de zon schijnt vindt je moeder het geen probleem dat je het laatste pak yoghurt hebt opgegeten, als het grijs is en miezert mag je überhaupt niet meer de koelkastdeur openen.

En dat kan zelfs _op dezelfde dag_ zijn :p