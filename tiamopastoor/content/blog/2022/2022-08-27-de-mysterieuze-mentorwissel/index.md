---
title: De mysterieuze mentorwissel
author: tiamopastoor
date: 2022-08-27T14:00:00+00:00
language: nl
categories:
  - Anecdotes

---
Dit is een hele korte anekdote van de tijd dat ik nog naar de middelbare school ging. Ik moest er ineens aan denken en vond het wel grappig.

Eén van de grote beloftes die mijn school deed, het speerpunt van de bovenbouw, was dat je **de hele bovenbouw dezelfde mentor zou houden**.

Het werd keer op keer verteld. Alle leerlingen waren zo van: "jup, dat lijkt me inderdaad een prima idee"

En toen kwam de overgang van de vierde naar de vijfde klas. Het eerste moment dat we plezier zouden hebben van deze regel, het moment dat we na de zomervakantie onze mentoren terug zouden zien.

**En iedereen had een andere mentor.**

Wat? Wat is dit? Hebben we dit verkeerd gezien? Is het systeem geflipt?

Maar nee, dit was expres. Verder kwam er geen uitleg, alleen dat ze zouden "kijken of ze het nog konden veranderen, maar ze dachten van niet, want roosters maken en klassen indelen is een complex proces".

Hoe gebeurt dit? Ik had _zo graag_ geweten hoe achter de schermen compleet bewust werd besloten om die ene grote simpele belofte aan bovenbouwleerlingen te vernietigen. Maar ik heb geen idee. Ik kan alleen maar raden. Ze gingen allemaal op vakantie en lieten de indeling voor het nieuwe jaar over aan de conciërge. Er was een soort machtsstrijd gaande tussen de leraren en iemand deed dit als wraakactie. Het systeem was wél geflipt, maar ze durfden het niet te zeggen.

Het enige dat ik weet, is dat één of twee dagen later het hele probleem weer was opgelost. Iedereen had weer dezelfde mentor, dezelfde klassen, en alles klopte.

Dus zo moeilijk was het niet, hè?

Ik denk oprecht dat ze ofwel er niks om gaven en pas hun fout inzagen toen leerlingen kwamen klagen, ofwel dachten dat dit handiger was voor henzelf en de leerlingen het wel zonder gemekker zouden accepteren.

Maar zeker nu ik al jarenlang programmeer, en wiskunde heb gestudeerd, weet ik dat dit helemaal geen "complex probleem" is.

Je hebt wiskundige algoritmes die gegarandeerd een oplossing vinden voor zulke problemen, als die bestaat.

Je kunt ook in een uurtje of twee een script schrijven dat _brute force_ oplossingen zoekt tot het eentje vindt.

Maar ik hoop dat "de roostermaker" (zoals dat mysterieuze wezen werd genoemd) goed werd betaald voor diens zeer complexe baan, die sowieso handmatig moest worden uitgevoerd natuurlijk.

Het mysterie van de mentorwissel zal voor eeuwig blijven ...