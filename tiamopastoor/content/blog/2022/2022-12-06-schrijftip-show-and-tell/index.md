---
title: 'Schrijftip: show AND tell'
author: tiamopastoor
date: 2022-12-06T15:00:00+00:00
language: nl
categories:
  - Miscellaneous

---
Het is misschien wel het bekendste schrijfadvies ter wereld: "show, don't tell"

Als je wil dat lezers echt opgaan in je verhaal, moet je _laten zien_ wat er gebeurd, wat karakters voelen, in plaats van het de hele tijd letterlijk vertellen.

En het advies is zo bekend omdat er een sterke kern van waarheid in zit. Het _is_ ook beter om dingen te laten zien. Zeg niet dat je karakter een lafaard is, laat diens laffe gedrag _zien_.

Maar het probleem met zo'n one-liner is dat je het snel naar extremen gaat trekken. Ik schreef (jaren geleden) een boek dat veel te lang was en toen ik het recent terugvond zag ik meteen waarom. _Elke_ emotie, _elke_ actie, liet ik in detail _zien_. Het maakte het verhaal twee keer zo lang als nodig en voelde vooral saai en moeilijk om te lezen.

Dus er is een balans. Sommige dingen moet je laten _zien_, andere moet je direct _vertellen_.

## De drie niveaus

Maar ik heb inmiddels geleerd dat het nog verder gaat dan dat.

In mijn ogen zijn er _drie_ niveaus van schrijven:

  * **Vertellen**: je vat iets samen met een zin die precies zegt wat de lezer moet weten
  * **Laten zien**: je schrijft iets uit tot een langere paragraaf of scene
  * **Laten voelen**: je gebruikt meerdere stappen, meerdere scenes, meerdere paragrafen om een gevoel helemaal over te brengen.

Elke keer als er iets gebeurd in je verhaal, vraag je aan jezelf hoe groot of belangrijk dit is. De allerbelangrijkste dingen moet je de lezer laten _voelen_. De belangrijke dingen moet je _laten zien_. En de rest? Gewoon vertellen.

Als een personage boos wordt over iets dat iemand zegt, maar dat gevoel verder niet belangrijk of langdurig is, kan je dat gewoon opschrijven. 

> "Zijn laatste zin maakt me kwaad."

Als deze boze reactie wél belangrijk is, of langer aanhoudt, of meer nuance heeft, dan laat je het zien. 

> "Mijn kaken klemmen op elkaar en ik verfrommel het papier. _Hoe durft hij dat te zeggen?_"

Als deze boosheid het allerbelangrijkste is van dit verhaal, of van deze persoon, dan wil je het de lezer laten voelen.

> "Ik voel nog de slagen van de riem. Mijn schreeuw om hulp, geen antwoord. Ik deed toch alles dat moeder wilde, alles? Zij wilde dat ik meteen trouwde uit school, heb ik gedaan, en toch tien slagen, want mijn man was gemeen en lui, en dat is hij ook, maar zij dwong mij. Ik wilde de piano, wilde elke dag de toetsen voelen en mijn oren vullen met die klank, maar mijn moeder gooide het ding bij het grofvuil alsof het niets meer was dan een paar houten planken. Protesteren? Tien slagen. En nu durft _hij_ te zeggen dat ik een makkelijk leven heb gehad?"

(Ik schrijf dit ter plekke, weet niet of het helemaal het juiste idee overbrengt. Idealiter heb je dus meerdere scenes die _laten zien_ dat iemand steeds bozer wordt over steeds meer onrecht. Misschien moet ik in het vervolg voorbeelden pakken uit bestaande boeken.)

Dit zorgt dat je verhaal niet onnodig lang(dradig) wordt. Maar het geeft ook duidelijk aan waarop de lezer het meeste moet focussen, en dwingt jou als schrijver om na te denken over wat nou de belangrijkste onderdelen van je boek zijn.

Want als je dat eenmaal voor jezelf helder hebt, is dit een heel simpel principe om toe te passen.

Iets dat helpt bij deze beslissing is om te kijken naar de _gevolgen_. Als het voelen van een emotie _grote gevolgen heeft voor het verhaal_ (zoals dat het personage besluit iets heftigs ermee te doen), dan is het dus van het hoogste niveau. Als je iets uit over een personage simpelweg omdat het een interessant feitje is, maar het heeft verder geen gevolgen, dan is dit het laagste niveau en moet je het gewoon vertellen.

Een alternatieve vorm van "show, don't tell" is dan ook "experience, don't explain".

## Maar _hoe_ vullen we dit in?

De enige reden om de langere vorm te kiezen (dus om iets _niet_ rechtstreeks te vertellen), is als je _unieke details noemt_.

Je kan de zin "ik was bang" wel verlengen tot "mijn hart klopte in mijn keel en mijn handen werden zweterig", maar daarmee zeg je niets nieuws. Je gebruikt meer woorden om "ik was bang" te zeggen.

Nee, laat zien wat voor _concrete soort angst_ het is. Geef details voor dit personage, voor deze unieke situatie, die de angst weergeven. Alleen dan heeft het zin om iets te _laten zien_ in plaats van het direct te vertellen.

Maak het _fysiek_. Laat het zien door de handelingen die iemand doet als ze iets voelen of denken, laat het zien in wat ze zeggen en hoe ze het zeggen. Beschrijf de _symptomen_ van het gevoel, niet het gevoel zelf. Vooralsnog kunnen we niet _in_ iemands gedachten kijken en _voelen_ wat ze voelen, dus verhalen moeten het op deze manier "externaliseren".

En als je dat doet, kan je dus het beste woorden kiezen die specifiek zijn, die veel emotionele lading meedragen. Want dat is waarom het gaat: je schrijft een gevoel (of een stukje informatie) uit tot een langer stuk zodat die _emotie_, de _kern_ van de informatie, beter binnenkomt bij de lezer.

Ik lees iets te veel boeken die _denken_ dat ze iets laten zien, maar eigenlijk een paragraaf gebruiken om iets simpels te zeggen. Deze verhalen zeggen ofwel dingen waarvan de schrijver zelf niet eens weet wat ze bedoelen (maar het klinkt pseudo-filosofisch op het eerste gezicht), ofwel alleen maar cliché uitspraken (zoals mijn voorbeeld hierboven). 

(Zodra iets cliché wordt, verandert het automatisch in "vertellen". Want lezers kennen het als een soort "shortcut" naar het duidelijk maken van een bepaalde emotie. Zoals je hart dat klopt in je keel, zeggen dat je je leeg voelt van binnen, vergeten te ademhalen, etcetera.)

De balans zit in het midden. Bedenk wat je wilt uiten en vind de specifieke uitdrukkingen daarvoor. Bang zijn voor spinnen is een andere angst dan bang zijn voor de dood. Jaloers zijn omdat je vriendin een mooie jurk heeft gekocht, is anders dan jaloers zijn omdat jij straatarm en depressief bent en anderen rijk en gelukkig. Elke emotie die je kunt vertellen met één woord, kent duizenden variaties die meer zinnen en _specifieke woordkeuzes_ nodig hebben om te uiten.

Als laatste gelden de algemene schrijfregels: vermijd vage vergrootwoorden ("heel boos", "extreem jaloers") en filterwoorden ("ik _voel_ me boos", "ik _zie_ dat ze boos is").

Kies het specifieke woord voor de emotie. Heel boos = kwaad. Heel bang = doodsbang. (Hoewel dat een twijfelgevalletje is.)

En de hele reden dat je iets beschrijft in een boek, is omdat je het _ziet_ of _voelt_. Die woorden hoeven er niet bij en creëren juist een enorme afstand, alsof je alles bekijkt vanuit de veilige bosjes ver weg.

## Als je dieper wilt gaan

Ja ja, er is altijd een volgende laag. Alle tips hierboven zijn enorm waardevol en zullen je in staat stellen om hele goede verhalen te schrijven.

Maar als je de uitdaging aandurft, kan het nog een stapje beter.

Het hele voordeel van boeken is dat we _in iemands gedachten/perspectief kunnen zitten_. We kunnen letterlijk alles opschrijven door een paar letters te typen.

Dus maak hier ten volste gebruik van. Structureer je plot rondom deze cyclus: introspectie leidt tot actie, wat leidt tot introspectie, wat leidt tot actie ... totdat het ergens ophoudt, omdat een van de twee dingen definitief verandert of verdwijnt.

(Ook wel: emotie/karakter -> actie/gevolgen -> emotie/karakter -> actie/gevolgen ... )

De meeste mensen denken of constateren niet "ik ben boos". Die emotie leidt tot een andere manier van denken. Ineens rakelen ze herinneringen op. Ineens worden ze geobsedeerd met de kleinste dingen die men hen heeft aangedaan. Oftewel, _introspectie_ is de meest natuurlijke en effectieve manier om iets te _laten zien_.

Tegelijkertijd is introspectie natuurlijk saai en langzaam. Het plot staat stil, je loopt maar rond in iemands gedachten. Dus om dit op te lossen moet je de magische lijm gebruiken: elke periode van introspectie _leidt tot actie/gevolgen/het volgende plotpunt_.

Als je die cyclus hanteert, denk ik dat je hele diepgaande boeken kan schrijven waarin je op de juiste momenten iets laat zien/voelen.

Tegelijkertijd kan je hiermee natuurlijk geweldig _karakter_ (en in mindere mate _schrijfstijl_) laten zien. Sommige personages denken vooral positief, andere negatief. Sommige hebben meer een "stream of consciousness" (waarbij ze van het ene naar het andere onderwerp hoppen), anderen denken meer gestructureerd of bijten zich echt vast in iets.

Een goede truc is om een personage dingen te laten beschrijven die voor hen (om wat voor reden dan ook) heel belangrijk, emotioneel of spannend zijn ... maar voor alle andere mensen heel normaal en onopvallend. 

(Zo kende ik ooit iemand die doodsbang was als ze _dacht_ dat er een luid geluid aankwam. Veel kinderen vonden het leuk om boterhamzakjes op te blazen en dat te laten knallen. Zij dachten er verder niet over na, maar zij gooide elke keer de handen tegen de oren of rende weg als ze iemand met boterhamzakjes zag.)

## Als je niet melodramatisch wil overkomen

Rest ons een laatste vraag: hoe voorkomen we---met al deze aandacht voor emotie, innerlijk conflict, drama, en dat uiteenzetten---dat lezers hun ogen rollen en het allemaal maar melodramatisch vinden?

En dat is denk ik de moeilijkste vraag van allemaal. Want mensen hebben andere niveaus van emotie of begrip. Ik ben zelf een heel logisch en praktisch persoon, dus hoewel ik emotie kan _begrijpen_ in boeken die ik lees en vind dat het _goed geschreven is_, denk ik het grootste deel van de tijd "wat een idioten, dit kan je gewoon oplossen zonder al deze drama". 

(Ik weet dat veel schrijvers emoties in verminderde mate voelen en hun hersenen soort van hebben getraind om hier op een meer analytische manier over te denken. Want dat is jouw werk, als schrijver.)

Maar in het algemeen gebeurt dit als je die grote (emotionele) momenten niet hebt _verdiend_.

Oftewel, het probleem zit dan niet in die paragraaf zelf of je woordkeuze. Het zit in alle hoofdstukken daarvoor waarin het niet goed is opgebouwd. 

Als een personage uit het niets helemaal _woedend_ wordt, dan kan je dat geweldig beschrijven, maar elke lezer zal het onverwacht en melodramatisch noemen. Als het personage langzaam bozer wordt, als we langzaam stukjes achtergrond krijgen, steeds heftigere beschrijving van hoe die boosheid precies in elkaar steekt, dan voelt die melodramatische kwade uitbarsting "verdiend".

Hier spelen ook die "pseudo-filosofische" uitspraken mee. In een poging een complex karakter uit te leggen, grijpen schrijver (inclusief mijzelf) al snel naar metaforen, elke denkbare vorm van beeldspraak, poëtische zinnen. Maar dat maakt het melodramatisch, dat verwijdert ons juist van de realiteit. Want de meeste mensen denken of praten niet in _gedichten_ als ze een emotie voelen. Dus houdt het gegrond, houdt het simpel en realistisch.

Het belangrijke is dus de _variatie_, de _gradaties_ van emotie. Als je een scene hebt waarin _elke zin die men zegt_ een extreme emotionele uiting is, dan wordt het melodramatisch. Maar als het langzaam opbouwt, als er maar één of twee uitbarstingen zijn, dan voelt het realistisch. Hetzelfde voor een scene waarin elke _handeling_ groots en fysiek is, zoals een boos personage dat constant deuren dichtslaat, muren slaat, een vuist maakt, etcetera. 

De meeste emoties gaan niet plotseling van 0 naar 100. Ze bouwen op. Je probeert ze misschien tegen te houden, totdat ze jou overmeesteren.

En als je het echt goed wilt doen, dan bouw je niet alleen op qua _intensiteit_, maar ook qua _complexiteit_. Steeds "een stukje bozer" zijn is moeilijk te communiceren en voelt al snel repetitief. Als de _redenen_ van de boosheid steeds ietsje verschuiven, iets ingewikkelder worden, dan voelt elke passage van boosheid fris.

Als je alles groot en emotioneel maakt, dan is niets groot en emotioneel. Dan is het melodramatisch. 

(Met als indirect gevolg dat je dus niet constant binnen een paar zinnen kunt wisselen tussen emoties of standpunten, alles moet opgebouwd en afgebouwd.)

## Dialoog

Natuurlijk is dialoog een van de belangrijkste middelen bij het schrijven om dingen te laten zien. Zowel door wat ze zeggen, hoe ze het zeggen, en ook vooral wat ze _niet_ zeggen.

In heftige situaties gebruikt men een verzachtende uitspraak of juist een hyperbool. Bij onzekerheid beginnen ze over allemaal andere dingen, in de hoop dat die ander _uiteindelijk_ begrijpt wat ze wilden zeggen. Wij praten eigenlijk heel ingewikkeld, vol vergelijkingen, anekdotes, implicaties, woordkeuzes, weigeren om iets hardop te zeggen of juist jezelf keer op keer herhalen alsof dat die ander overtuigt.

Hier heb je dezelfde keuze: zegt een personage letterlijk wat ze vinden of willen (wat veel tijd en complexiteit scheelt), of praten ze eromheen zoals we meestal in het echt doen?

Maar dialoog is een heel vak apart, dus ik ga er in dit artikel niet verder op in.

## Conclusie

Hopelijk geeft dit een hoop tips en aanknopingspunten voor betere verhalen. Wanneer je kort moet zijn en wanneer juist lang. (Als je erop let, zal je merken dat zelfs de beste schrijvers regelmatig simpele zinnen schrijven als "ze was moe" of "hij voelde een hint van jaloezie". Want de emotie is even belangrijk om te communiceren in de scene, maar in het algeheel is dit geen groot moment dat meer tijd moet krijgen.)

Wat het precies betekent om iets te laten zien, te laten voelen, naar buiten te laten komen tussen de regels door. En hoe je voorkomt dat je alsnog te langdradig of melodramatisch wordt.

Maar zoals altijd, blijf schrijven, blijf proberen, want je wordt hier vooral beter in door ervaring op te doen.