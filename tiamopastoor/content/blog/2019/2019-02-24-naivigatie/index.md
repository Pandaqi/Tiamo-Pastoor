---
title: Naïvigatie
author: tiamopastoor
date: 2019-02-24T16:00:50+00:00
language: nl
thumb: /uploads/2019/02/Naivigation-LOGO-v4-01_result.webp
categories:
  - Games

---
Ik heb weer een nieuw bordspel gemaakt! Deze keer is het een coöperatief bordspel dat het liefst gespeeld wordt met een grote groep.

> Het spel (+ heel veel aanvullende informatie) is te vinden op deze pagina: [[Bordspel] Naïvigatie](https://pandaqi.com/naivigation/)

**_Wat is het idee?_** Iedereen bestuurt gezamenlijk dezelfde auto. Men wint als de auto over de finish komt. Men verliest, echter, als de tijd om is of de auto helemaal kapot is.

**_Klinkt simpel. Wat is hier zo moeilijk aan?_** Je mag niet praten over de kaarten die je in je hand hebt!


Elke ronde speelt iedere speler gedekt een kaart met een aanwijzing ("auto vooruit", "auto kwartslag draaien", etc.). Als iedereen geweest is, worden deze kaarten onthuld en moet de auto de aanwijzingen opvolgen. Neemt de auto de juiste route? Of rijdt hij van de weg en belandt in het water? Iedereen zal goed moeten inschatten wat de andere spelers gaan doen en waar hun eigen kaart het beste past.

**_Wow, nou klinkt het juist veel te moeilijk_.** Geen zorgen, er zijn natuurlijk wel een paar manieren om informatie te achterhalen. Zo mag één speler eenmalig in andermans kaarten kijken. Als je met meer spelers bent, bijvoorbeeld, mag één speler eenmalig alle tot dan toe gespeelde kaarten bestuderen. De truc is om de juiste acties op de juiste momenten in te zetten, en zo elke ronde de auto op het juiste pad te houden.

**_Is dat alles?_** Bijna. Het spel heet niet voor niets "naïvigatie". Elke ronde wordt een navigatiekaart omgedraaid die---als het ware---een uitspraak van een TomTom bevat. Als de auto _niet_ luistert naar de navigatie, verlies je veel tijd, omdat je een omweg hebt genomen. Omdat je niet mag praten, moeten alle spelers de inschatting maken: gaan we naar de navigatie luisteren deze ronde, of niet?

**_Waarom zou ik dit spel spelen?_** Het is een simpel spel, geschikt voor alle leeftijden (die links en rechts van elkaar kunnen onderscheiden). Het is snel opgezet en uitgelegd. Daarnaast is het coöperatief, kan het grote spelersaantallen aan, en is elk spel compleet anders (omdat de routetegels elke keer anders worden neergelegd). Maar het allerbelangrijkste: het is grappig.

Gedurende mijn testpotjes heb ik meerdere keren keihard moeten lachen vanwege de chaos die ontstond. Eén keer konden we alleen de eindstreep halen als we expres door het water gingen rijden. Een andere keer stonden we verkeerd en hebben we enkele rondes de auto achteruit laten rijden. Weer een andere keer zeiden we tegen elkaar "laten we hopen dat een van ons een _vooruit_-kaart heeft"---geen van ons had die kaart. Uiteindelijk had onze auto drie rondjes gedraaid op dezelfde plek :p

Ik zou het geweldig vinden als je dit spel uitprobeert. Als je fouten vindt, of zelf ideeën hebt, laat het dan zeker weten. Ik ben slechts iemand met een grote liefde voor spellen (en de vaardigheden om ze fatsoenlijk uit te werken). Er staat geen heel team achter mij om elk spel honderden keren te testen :p Ik verwacht niet dat dit spel perfect is na 5-10 testpotjes.

_Opmerking:_ binnenkort zal er nog een artikel verschijnen over het ontwerpproces voor het logo van dit spel. Mocht je daarin geïnteresseerd zijn. (Of mocht je denken "hè, waarom staan er zoveel artikelen met dezelfde naam op dit blog"?)

 

 

 