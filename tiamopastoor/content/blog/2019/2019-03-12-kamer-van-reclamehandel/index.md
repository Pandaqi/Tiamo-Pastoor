---
title: Kamer van Reclamehandel
author: tiamopastoor
date: 2019-03-12T16:00:17+00:00
language: nl
categories:
  - Anecdotes

---
Onlangs ben ik een eigen bedrijfje begonnen. Ik zag mijn toekomst altijd als kunstenaar en zelfstandige; na jaren van training was ik er eindelijk klaar voor. (Althans, dat denk ik. Ik ben nog niet helemaal zeker.)

Mij restte slechts één taak: inschrijven bij de Kamer van Koophandel. (Vanaf nu "KvK", anders wordt dit artikel onnodig lang.)

Eén van de opties op het formulier was of ik benaderd wilde worden voor aanbiedingen. Natuurlijk stond deze optie standaard aangekruist, in de hoop onoplettende inschrijvers in een web van reclame te vangen! Maar ik ben niet gisteren geboren. Ik heb de optie afgekruist, dat weet ik heel zeker.

De vrouw bij de Kvk zei nog: "oh, maar, dat betekent wel dat je minder goed te vinden bent als mensen je werk willen aanbieden!" Maar daarna zei ze heel eerlijk: "maar ik begrijp het wel hoor, niemand zit op die reclame te wachten" Ik bevestigde dat ik mijn contactinformatie niet openbaar wilde hebben en we gingen verder. Er leek geen vuiltje aan de lucht.

Tot ongeveer een week na mijn inschrijving. Ik werd gebeld door een onbekend nummer uit Amsterdam. Ik word nooit gebeld, en zeker niet door onbekende nummers of mensen uit Amsterdam. Wat doe je dan? Je zoekt het nummer op in een online telefoongids. Zoals verwacht bleek het een nepbedrijf dat mij zogenaamd "betere energietarieven" wilde aansmeren. (Want blijkbaar denken ze dat een 21-jarige jongen zonder eigen woonplek op zoek is naar scherpere energietarieven.)


Ik blokkeerde het nummer en ging verder met mijn leven.

De dag erna werd ik weer gebeld. Nieuw nummer, nog steeds onbekend en uit Amsterdam. Ook deze had een slechte reputatie bij de online telefoongidsen. Blokkeren en doorgaan.

Een dag later werd ik door twee verschillende nummers gebeld. Men had gemerkt dat Amsterdam niet overtuigend was, dus men probeerde andere grote steden. ("Oh nee, een onbekend nummer uit Alkmaar. Dat is nóg verder bij mij vandaan, die MOET ik opnemen!")

Inmiddels zijn ook Nijmegen en Den Bosch langsgekomen, waarna de nummers alleen nog uit "Nederland" kwamen. Ik ben benieuwd wat ze hierna proberen. "Het nummer 0123456789 heeft je gebeld vanuit _ik sta recht voor je huis._"

Ik werd steeds meer en meer gebeld. Elk nummer was voor mij onbekend, maar had online al een hele negatieve reputatie opgebouwd. In de comments zag ik lotgenoten: "sinds mijn inschrijving bij de KvK staat mijn telefoon roodgloeiend met deze oplichters"

Ik blokkeerde alles, wat het probleem voor een groot deel oploste, maar nieuwe (ongeblokkeerde) nummers bleven mijn telefoon pesten. Eentje liet een voicemail achter die ik besloot te luisteren. Dat was een slimme zet: blijkbaar is men verplicht om de persoon die je belt te informeren over het "bel mij niet" register. Als de wiedeweerga ging ik naar het register om mij in te schrijven. Sindsdien is de telefoonstroom gelukkig (grotendeels) opgehouden.

Dit is belachelijk. Mijn inschrijving gaf duidelijk aan dat ik _niet_ gebeld wilde worden, maar sinds die inschrijving ben ik vaker gebeld dan in de rest van mijn leven.

Nou heb ik persoonlijk nog geluk: ik gebruik mijn telefoon nauwelijks. (Ergens kan ik erom lachen dat mensen moeite doen om mij op te lichten, maar daarmee compleet hun tijd verdoen.) Vanwege gezondheidsproblemen kan ik mijn stem niet (goed) gebruiken, wat bellen voor mij zinloos maakt. Mijn mobiel staat altijd op stil. Als ik toevallig gebeld wordt, neem ik nooit op. Als ik tóch over de telefoon iets bespreek, wil ik altijd geschreven of "live" bevestiging.

Het moet nog veel erger zijn als je wél de telefoon vaak gebruikt. Misschien heb je wel vaak noodgevallen, een ziek familielid, of belangrijke zakendeals om te sluiten. Dan wordt tien keer per dag je lijn bezet door iemand die je wil oplichten of iets wil aansmeren. En je kunt het niet echt negeren, want je moet de telefoon gebruiken.

Ik weet dat ik dit probleem niet verzin, want alle andere comments online vertelden precies dit verhaal.

> "Ik heb m'n telefoon nodig voor mijn bedrijf _dat ik net heb ingeschreven bij de Kvk_, maar door de constante telefoonterreur kan ik mijn werk niet uitvoeren."

(Niet elk statement zei precies dit natuurlijk; het was de algemene sfeer van de statements. Daarnaast wil ik credits voor het bedenken van het woord _telefoonterreur_. Ik wil ook meteen patent aanvragen op _mobieltjesmoord_ en _smartphoneslacht_.)

Zo, nu mijn frustratie is gedeeld, wil ik afsluiten met een grappige anekdote over deze reclame. Toen telefoontjes niet werkten heeft iemand ergens besloten: we sturen wel een brief. Ik dacht: "hmm, interessant, mijn eerste brief voor mijn eigen bedrijf!" Maar diep van binnen wist ik al dat het reclame ging zijn.

Ik maakte het open, las de brief, en moest keihard lachen.

> "We zien dat je net een eigen bedrijfje bent begonnen. Een eigen bedrijf heeft een **goede professionele website nodig!** Bij ons kunt u met veel korting een persoonlijke, zakelijke website laten ontwerpen. Zie hieronder onze aanbiedingen: ..."

Hadden ze niet _eventjes_ de tijd kunnen nemen om te checken wat voor bedrijf ik heb? Dan hadden ze gezien dat "websites ontwerpen" één van de diensten is die ik lever.

_Opmerking_: toevallig had _Last Week Tonight_ gisteren een special over "robocalls". (Zoek het maar op YouTube.) In Amerika schijnt dit een gigantisch probleem te zijn, met de _helft van alle telefoontjes_ gemaakt door robots. Gelukkig hebben we hier in de EU wetten en reglementen om een belprobleem op zo'n schaal te voorkomen. Maar toch blijft het vervelend.

_Opmerking:_ ironisch genoeg is dit het enige artikel op mijn hele website dat _elke dag_ een handjevol spamberichten krijgt. Die spambots zullen wel zoeken op alles wat met de term "reclame" te maken heeft. Vooralsnog heeft mijn spamfilter geen enkele verkeerde reactie erdoorheen gelaten, maar we zullen zien.