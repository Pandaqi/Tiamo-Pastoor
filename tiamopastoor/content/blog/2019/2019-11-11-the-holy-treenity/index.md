---
title: The Holy Treenity
author: tiamopastoor
date: 2019-11-11T11:09:29+00:00
language: nl
thumb: /uploads/2019/11/itch_logos_result.webp
categories:
  - Games

---
Een week geleden plaatste ik op dit blog het blije bericht dat ik met een spel bezig ben: **Package Party**. Het is mijn eerste "grote" titel en ik ben zeker van plan om het af te maken en hopelijk te verkopen.

Maar na twee maanden aan hetzelfde spel werken wilde ik even iets anders. Als "tussendoortje" heb ik meegedaan aan een zogenaamde _Game Jam_. Dit zijn korte "wedstrijden" in spellenmaken die regelmatig worden georganiseerd. Zo'n jam heeft altijd een:

  * **Thema** 
      * Bijv. "Only One". Door sommige wordt dat opgevat als dat je maar met één knop het spel moet besturen, anderen besluiten een spel te maken met maar één voorwerp, dat soort dingen
  * **Strakke deadline** 
      * Sommige jams duren drie dagen (vrijdag + weekend), sommige een week, sommige een maand. Maar langer dan dat zijn ze eigenlijk nooit.
  * **Bepaalde restricties** 
      * "Gebruik dit programma wel/niet", of "Je mag geen dingen hergebruiken uit je vorige projecten"

Ik wilde altijd al een keer meedoen ... maar tussen studie en andere verplichtingen door heb je gewoon nooit een weekend waarin je helemaal vrij bent om te focussen op zo'n _Game Jam_. Maar nu studeer ik niet en had ik eindelijk mogelijkheid om mee te doen!

Ik koos voor de **20 Million Trees Game Jam**. Deze actie was opgezet door een paar bekende YouTubers en probeert om voor 1 Januari 20 miljoen euro binnen te halen, om 20 miljoen bomen mee te planten. Iemand besloot in naam daarvan een Game Jam te beginnen.

Dit waren de regels:


  * **Thema**: Trees
  * **Deadline**: 3 weken
  * **Restricties**: eigenlijk niks (je mag dingen hergebruiken als je wilt, je mag elk programma gebruiken, etc.)

Na een week hard doorwerken is het resultaat ... **The Holy Treenity**! (Dit is een woordgrap die je dadelijk pas begrijpt. Hopelijk.)

Dit is de officiële pagina voor het spel: [The Hole Treenity](https://pandaqi.itch.io/the-holy-treenity).

Dit is een "trailer" van het spel (wat in dit geval een versneld halfuur speelplezier betekent):

{{< youtube QJ3kssxUsRY >}}

Wat moet je doen? **Overleven.** Op de achtergrond houdt het spel de "heilige drie eenheid" van het klimaat bij:

  * Temperatuur
  * Zuurstof/Koolstofdioxide
  * Water

Om te overleven, moet je natuurlijk _genoeg zuurstof hebben_, je moet het niet _te koud_ of _te warm_ hebben, en je moet regelmatig water drinken.

Dit was best een moeilijke simulatie om te schrijven, maar uiteindelijk is het gelukt en ben ik er heel blij mee! Zoals te verwachten, geven de kleuren op de achtergrond de temperatuur aan (rood = warm, blauw = koud). Die glimmende dingen die je ziet zijn zaadjes: bomen droppen van tijd tot tijd zaadjes, die kun je verzamelen, en daarmee kun je dan weer (ergens anders) meer bomen planten!

Uiteindelijk zijn dit de statistieken voor het spel:

  * Het is een spel voor **1-4 spelers**
  * Te spelen met zowel **controllers** als het **toetsenbord** dat als het goed is aan je computer vastzit.
  * Het heeft **5 levels** die allemaal **5 minuten** duren (per stuk, niet in totaal natuurlijk)
  * Oh ja, het bezit ook SUPERVEEL SPEEPLEZIER

Nee, natuurlijk is het geen spel dat ik voor 60 euro zou kunnen verkopen. Het is klein, sommige dingen zijn niet af of niet heel mooi, maar uiteindelijk vind ik het spel verrassend mooi geworden. De simulatie van de omgeving zorgt met simpele regels (zoals "als het te heet is en er is te weinig water, vliegen bomen in de fik") eigenlijk voor hele diepe gameplay.

Dus ik ben meer dan tevreden over dit spel!

Ik denk dat ik wel vaker ga meedoen met game jams. Het is eigenlijk superfijn om een vast _thema_ en _deadline_ te hebben. Het maakt veel keuzes makkelijker, zorgt dat je meer gemotiveerd/productief bent, en je maakt tenminste projecten af. (Als je zelf geïnteresseerd bent in spellen maken, kan ik ten zeerste aanraden om hier en daar met game jams mee te doen en kleine spelletjes te maken. Ook heb ik de hele _source code_ van mijn spel openbaar gemaakt, dus die kun je inspecteren om te weten hoe ik het heb gemaakt. Zie hiervoor de officiële pagina.)

 