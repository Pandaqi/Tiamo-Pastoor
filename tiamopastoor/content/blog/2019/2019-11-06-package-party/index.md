---
title: Package Party!
author: tiamopastoor
date: 2019-11-06T10:22:00+00:00
language: nl
thumb: /uploads/2019/11/cover_itch_result.webp
categories:
  - Games

---
Jaja, het is weer die tijd van het jaar: ik ben druk bezig geweest met een groot project en ben nu eindelijk klaar om er wat over te vertellen!

Deze keer is het een gezellig computerspel genaamd **Package Party**. (Hoewel die naam eventueel nog gaat veranderen.)

{{% image-gallery %}}
![](/uploads/2019/11/for_NDHU_result.webp)
![](/uploads/2019/11/for_NDHU_2_result.webp)
![](/uploads/2019/11/for_NDHU_3_result.webp)
{{% /image-gallery %}}

Het is een **couch co-op** spel, wat betekent dat

  * Je het gezellig samen met vrienden kunt spelen, naast elkaar op de bank. (Daar komt de term dus ook vandaan.)
  * En dat het coöperatief is.

Het is 1-4 spelers, dus je mag maximaal 3 vrienden hebben, en het kan ook in je eentje. Als je meer gedetailleerde informatie wilt, verwijs ik je graag naar de officiële spelpagina:



Het idee is simpel: **bezorg binnen de tijd zoveel mogelijk pakketjes**.

En ja, de eerste levels zijn ook simpel, aangezien je gewend moet raken aan de besturing en het systeem. Maar daarna wordt elk level een nieuw obstakel geïntroduceerd: een ravijn waar je overheen moet, een trampoline, loopbanden die je pakketje de verkeerde kant op sleuren, dieren die je pakketje afpakken, pakketjes die je eerst nog moet inpakken of langs de douane moet zien te krijgen, het gaat maar door!

Door deze opzet is het spel zeer **"beginner friendly"** (of "family friendly"). Je hoeft niet of nauwelijks bekend te zijn met een controller, of met spellen in het algemeen, om het spel meteen te begrijpen en te spelen. Elk level is een combinatie tussen een **puzzel** (hoe leveren we de pakketjes zo snel mogelijk af?), een **platformer** (je moet springen, rennen, gooien, slingeren, etc.) en een **actiespel** (pakketjes die alle kanten op vliegen, spelers die op dieren kunnen rijden, er is meer dan genoeg actie)

Het spel is nu ongeveer anderhalve maand in ontwikkeling. Ik heb het meerdere keren met anderen getest en durf daardoor te zeggen dat het nu al een leuk spel is dat veel potentie heeft. Het plan is om binnen zes maanden een volledig, professioneel, afgewerkt spel te hebben met zo'n 30-40 levels om te spelen.

Op dit moment heeft het spel **5 levels** en is gratis te downloaden op de officiële pagina: [Package Party][1]

Natuurlijk ziet het spel er nog niet geweldig uit, maar dat is logisch zo vroeg in de ontwikkeling. De dingen die belangrijk zijn, zoals level design en de onderliggende systemen, werken en zien er meer dan oké uit.

Ik zou het heel gaaf vinden als je het spel een keer uitprobeerde! Ik hoop natuurlijk dat zoveel mogelijk mensen er veel plezier mee beleven, samen met vrienden, of familie, of kinderen, of je buren, of wie dan ook.

 [1]: https://pandaqi.itch.io/package-party