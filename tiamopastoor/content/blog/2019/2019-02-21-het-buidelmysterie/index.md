---
title: Het Buidelmysterie
author: tiamopastoor
date: 2019-02-21T16:00:23+00:00
language: nl
categories:
  - Anecdotes

---
Onlangs was ik jarig. Zoals altijd vroeg ik voor mijn verjaardag een nieuw bordspel, dat we meestal ook die avond zelf met z'n allen spelen. Dit jaar had ik twee zogenaamde "bag building" spellen: _De Kwakzalvers van Kakelenburg_ en _Altiplano_.

_Wat zijn dat voor spellen?_ Iedere speler krijgt een buideltje ("bag") waar hij gedurende het spel allerlei dingen instopt, om zo een steeds betere inhoud van zijn buidel te krijgen ("building").

{{% example %}}
Bij _De Kwakzalvers_ probeert iedereen elke ronde zijn ketel zo goed mogelijk te vullen. Dit doe je door fiches met daarop ingrediënten uit je buidel te trekken. Goede ingrediënten leveren je veel bonuspunten op, maar trek de verkeerde ingrediënten en je ketel ontploft!
{{% /example %}}

Die buidels zijn dus een vrij essentieel onderdeel van het spel. Ik was daarom ook zeer teleurgesteld toen ik het eerste spel opende ... en zag dat we één buidel misten. Ik heb de doos ondersteboven en binnenstebuiten gekeerd, maar de buidel was nergens te bekennen. Nu konden we het spel niet met de volle vier personen spelen. Ik kon zo snel niet bedenken waar ik anders een (niet-doorschijnend) zakje vandaan moest halen.

Een klein beetje geïrriteerd besloot ik om het andere spel (_Altiplano_) ook maar meteen te openen en controleren. Direct na het hijsen van de deksel zag ik dat er wéér iets mis was met de buidels. Ik moest er vijf hebben, maar dit leken er geen vijf. Ik pakte het bundeltje buidels op, haalde het uit elkaar, en begon te tellen.


1 ... 2 ... 3 ... 4 ... 5 ... 6?

Wat? Dit spel heeft één buidel te veel? Na een tweede en derde telling wist ik zeker dat ik een buidel te veel in dit spel had zitten. Het was niet alsof de buidel van het ene in het andere spel was gevallen. Het waren twee spellen van andere makers, met andere soorten buidels, die allebei nog compleet in het plastic zaten. 

Compleet toevallig heb ik twee spellen besteld waarvan de inhoud niet klopte, en waarvan het _missende onderdeel uit het ene spel_ juist het _toevallig extra toegevoegde onderdeel_ van het andere spel was.

Dit is een van de meest toevallige dingen die mij ooit is overkomen. Een geluk bij een ongeluk :p

{{% update %}}
Uiteindelijk besloot ik dat het te onhandig was om een buidel van het andere spel te gebruiken. (De buidels hadden bovendien een andere grootte en ander materiaal.)

Dus toen heb ik _999 Games_ gemaild dat mijn bordspel incompleet was. (Bovendien hadden we natuurlijk betaald voor een compleet bordspel!)

Ze reageerden supersnel en stuurden meteen gratis een nieuwe buidel op. Ik kreeg zelfs een kortingsbon van maar liefst €2,50, voor mijn ongemak. Ik blijf het zeggen: als er een wereld is met goede kwaliteit en goede klantenservice, dan is het de bordspellenwereld.
{{% /update %}}