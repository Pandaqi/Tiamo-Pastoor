---
title: Schrödinger’s Brommer
author: tiamopastoor
date: 2016-09-29T15:00:18+00:00
language: nl
categories:
  - Miscellaneous

---
Iedereen kent de wetten van de natuur:

  * "Actie = -Reactie"
  * "Een voorwerp waarop geen kracht wordt uitgeoefend blijft met constante snelheid in een rechte lijn voortbewegen"
  * "Wanneer het al vier dagen regent en je denkt 'het zal toch een keer goed weer moeten worden', regent het morgen gewoon lekker nog harder."

{{% remark %}}
Laatstgenoemde wet lijkt vooralsnog alleen in Nederland en Engeland te gelden. De definitieve uitslag laat nog op zich wachten.
{{% /remark %}}

Maar er is ook een natuurwet die minder populariteit kent, vooral omdat hij heel erg vervelend is en menig fietser met een slecht gevoel achterlaat. Het is _Schrödinger's Brommer: _

>  "Wanneer je aan het fietsen bent en een brommer komt met grote snelheid van achter en wil je inhalen, komt er precies op hetzelfde moment een brommer met grote snelheid van voren die er ook langs wil."

Het resultaat van deze wet is meestal dat desbetreffende fietser tussen twee nagenoeg stilstaande brommers komt vast te staan.

(Dezelfde wet geldt overigens voor Motoren. Maar in dat geval maakt men de wet niet zo vaak mee, omdat men tegen die tijd al de berm in is gereden. Of erger.)

Het is om deze reden dat ik eigenlijk het liefst alle scooters, brommers en motoren van het fietspad af wil (of, nouja, liever nog wil ik dat ze er gewoon één voertuig van maken dat alleen op de weg mag). Maarja, dan krijg je weer van die ethische kwesties als "voertuig-discriminatie" en "is een elektrische fiets meer een fiets of meer een scooter".

 

 