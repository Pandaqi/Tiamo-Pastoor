---
title: Avondrituelen.
author: tiamopastoor
date: 2016-10-19T15:00:18+00:00
language: nl
categories:
  - Miscellaneous

---
Veel mensen hebben hun persoonlijke ochtendrituelen, en dat is heel goed. Als je 's ochtends goed ontbijt, en je tanden poetst, en misschien even lekker rekt en strekt of gaat hardlopen, begin je de dag in ieder geval goed. Als je dit een paar weken consistent doet, wordt het een gewoonte en begin je elke dag "gezond" zonder er eigenlijk verder over na te hoeven denken.

Maar wat veel mensen over het hoofd zien, zijn de avondrituelen. Veel mensen zitten 's avonds in bed nog even een halfuur op hun mobiel, of kijken vlak voor het slapengaan nog TV, of eten voor het naar bed gaan nog snel even een zooi crackers. Mensen met iets meer motivatie werken misschien tot 12 uur 's nachts nog aan werk of studie, of zijn als ze in bed stappen nog steeds met hun hoofd bij allerlei dingen waar ze zich zorgen om maken.


En dat is heel fout. Vaak kom ik de statistiek tegen dat "mensen gemiddeld 15 minuten nodig hebben om in slaap te vallen". Ik weet niet precies hoe het bij jullie zit, maar in mijn ervaring mag je daar gerust minstens een uur van maken. Als ik in bed stap terwijl ik nog wat laatste berichtjes stuur, heb ik geluk als ik twee uur later lig te snurken. Mensen die in de kamers naast mij al uren eerder naar bed zijn gegaan, hoor ik vaak nog twee keer naar de WC gaan ondertussen, en soms zelfs door de kamer ijsberen van slapeloosheid (met het nodige lawaai van dien).


Dat is natuurlijk verspilde tijd. In plaats van twee uur stilliggen en je zorgen maken, moet je die twee uur naar voren halen. Twee uur voordat je naar bed gaat, moet je je gaan voorbereiden op het naar bed gaan. De meeste lichten en apparaten moeten uit, als je nog op de laptop werkt moet je het scherm dimmen, en je moet zeker niet eten of sporten vlak voor het naar bed gaan. Dit zorgt voor fysieke rust, wat natuurlijk heel fijn is, maar mentale onrust is juist meestal het grootste probleem---"heb ik wel genoeg gedaan vandaag? Heb ik wel genoeg geleerd voor de toets van morgen? Had ik de voordeur nou wel of niet op slot gedaan? Had ik misschien minder snel moeten reageren op haar berichtje? en oh god, wat was _dat_ stom om te zeggen vanochtend zeg..."

Daarom kom ik met een belangrijk tweede avondritueel: de semi-meditatie. In plaats van tot het laatste moment doorwerken, of op social media rondhangen, of series kijken, neem je rustig de tijd voor jezelf. Je schrijft in een dagboek over je dag, je maakt op je gemak een planning of to-do lijst voor morgen, je gaat een halfuur met de konijnen liggen knuffelen, je speelt zachtjes zoete melodietjes op je gitaar---alles wat rustgevend is en je de tijd, ruimte en stilte geeft om even na te denken over je dag.

Vertrouw me, als je dit doet, kan je uitgerust en onbezorgd in bed stappen. Misschien zeg je nu _maar dan heb ik alsnog twee uur verspild vóór het slapen gaan!_ Maar dan zeg ik: tijd besteden aan je eigen mentale welzijn is nooit verspild. Probeer consistent een paar weken de avondrituelen, en je leven zal meer verbeteren dan je denkt.

(Dit klinkt als een reclamespotje voor een hele slechte serie die ze altijd rond middernacht uitzenden, en waarvan niemand echt weet dat het bestaat, behalve hun hardcore volgers die tot laat opblijven speciaal voor die serie. Of reclame voor een zalfje dat je werkelijk over je hele lichaam moet smeren, terwijl je de juiste mantra's opdreunt, en waardoor je beter zou gaan slapen. Mocht je ooit echt zo'n product tegenkomen: ik had het idee eerst!)