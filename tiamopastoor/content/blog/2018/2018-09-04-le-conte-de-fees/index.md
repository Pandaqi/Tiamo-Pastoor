---
title: Le Conte de Fées
author: tiamopastoor
date: 2018-09-04T10:22:31+00:00
language: nl
categories:
  - Free Fiction

---
Ooit zei een vriendin tegen mij: "Haha, het Franse woord voor sprookje, _le conte de fées_, klinkt alsof het over de _kont van een fee_ gaat!"

Ik, als (waarschijnlijk verliefde) 15-jarige, dacht natuurlijk: "Wow! Daar ga ik een verhaal over schrijven!"

En zo geschiedde het dat ik wekenlang bezig was met een verhaal over een fee met een dikke kont. Ik heb het uiteindelijk zelfs helemaal afgeschreven en opgestuurd naar al mijn vrienden. Volgens mij heeft niemand ooit iets ervan gelezen. (Ik weet nog dat iemand zei dat hij de bestandsgrootte zag en dacht dat ik misschien een leuk, groot plaatje erbij had gezet. Boy, how wrong he was.)

Maar voor mij is dit verhaal wel een beetje bijzonder. Het is namelijk het allereerste "lange verhaal" dat ik ooit afschreef. Het is net iets meer dan 20,000 woorden; voor zover ik kan zien zijn alle verhaallijnen daarin netjes afgerond. Het leek me dus leuk om dit oude verhaal erbij te pakken, op te schonen, te verbeteren, in te korten (of uit te breiden) waar nodig, en online te zetten.

_Waarschuwing:_ het blijft een (kinder)verhaal geschreven door een 15-jarige, even serieus als haar onderwerp (een dikke feeënkont). Hoewel het verhaal echt wel redelijk serieus geschreven is en ergens over gaat, blijft het meer een soort "sprookje voor de grap". Gij zijt gewaarschuwd. De personages zijn niet uitgewerkt, het verhaal gaat nergens heen, het einde is onverwacht en redelijk teleurstellend, en ik zou dit verhaal nu _nooit_ meer zo schrijven. Maar misschien vindt iemand anders het leuk om te lezen, of kunnen anderen leren van mijn fouten.

_Opmerking_: nu ik het eerste hoofdstuk lees zie ik ineens dat je het, zo na de vluchtelingencrisis, heel makkelijk kunt lezen als een groot kritiek op immigratie en alles wat erbij hoort. Zo was het niet bedoeld. Maar ik haal het stuk ook niet weg, want het is belangrijk voor de "world building", en enkele punten uit de rest van het verhaal. Plus er zitten een paar leuke grapjes tussen.


## Hoe werkt dat opschonen en verbeteren?

Ik loop door het verhaal heen, terwijl ik bij elk stuk een paar vragen stel:

  * Klopt dit? Grammatica en spelling?
  * Kan dit korter? (Bijvoorbeeld een passieve constructie vervangen door een actieve constructie. "Ik word geslagen door Henk" => "Henk sloeg mij")
  * Kan dit leesbaarder? (Kortere en duidelijkere paragrafen, of minder moeilijke woorden, etc.)
  * Kan dit duidelijker? (Specifiekere woorden ipv vage woorden, verwijswoorden op juiste plekken, geen herhaling, etc.)
  * Is het nog leuk om te lezen? (Deze is het belangrijkst, maar ook het moeilijkst. Het gaat er eigenlijk om of er _altijd_ een reden is om door te blijven lezen, en iets niet te langdradig, of saai, of voorspelbaar wordt. De reden om door te lezen is vaak omdat er een conflict is, een spanning die in de lucht hangt, of een mysterie, waarbij je de uitkomst van de scene wilt weten.)
  * Klopt deze actie + dialoog met dit personage? (Bijvoorbeeld, stel ons personage is neergezet als iemand die altijd vrolijk is, is het dan logisch dat diegene ineens heel geïrriteerd reageert op iets kleins?)

Om eerlijk te zijn, de laatste twee punten heb ik niet helemaal toegepast. Ik merkte namelijk snel dat dit oude verhaal niet meer te redden was :p Ik heb mijn best gedaan, maar het hele verhaal kraakt aan alle kanten, en ik heb niet de tijd of motivatie om het _hele verhaal_ te herschrijven. Dus in principe heb ik alleen de technische, taalkundige dingen verbeterd.

Het originele verhaal kende 21,853 woorden, verspreid over 14 hoofdstukken. Ook kende het verhaal gemiddeld maar zo'n 6 paragrafen per hoofdstuk, wat resulteerde in enorme blokken onleesbare tekst.

Het uiteindelijke verhaal kent 17,734 woorden, verspreid over 14 hoofdstukken, met gemiddeld zo'n 15-20 paragrafen per hoofdstuk. (En ik heb zelfs extra uitleg en beschrijving/handelingen toegevoegd aan het verhaal. Dat is de kracht van het inkorten! Het verhaal is beter en uitgebreider, en toch 20% korter.)

## Inhoudsopgave

Hieronder een link naar alle hoofdstukken. (Het is ondoenlijk en chaotisch om voor elk hoofdstuk een apart artikel aan te maken, dus groepeer ik de hoofdstukken. Als ik dat niet doe wordt deze site dadelijk gedomineerd door tientallen artikelen die allemaal met hetzelfde verhaaltje te maken hebben. Misschien dat iemand die de site voor het eerst bezoekt dan denkt dat dit het enige is dat ik doe :p)

  * [Hoofdstuk 1 t/m 5][1]
  * [Hoofdstuk 6 t/m 10][2]
  * [Hoofdstuk 11 t/m 14][3]

 [1]: /blog/2018/2018-09-04-le-conte-de-fees-hoofdstuk-1-t-m-5/
 [2]: /blog/2018/2018-09-04-le-conte-de-fees-hoofdstuk-6-t-m-10/
 [3]: /blog/2018/2018-09-04-le-conte-de-fees-hoofdstuk-11-t-m-14/
