---
title: Reageersels
author: tiamopastoor
date: 2018-05-26T12:38:51+00:00
language: nl
categories:
  - Miscellaneous

---
Iedereen kent het wel: iemand vertelt een verhaal ... en je hebt géén idee hoe je moet antwoorden.

Misschien omdat het een heel vaag verhaal is ("Wat heb jij dit weekend gedaan?" "Oh ik ben op de rug van een koe naar Nieuw-Zeeland gevlogen. Jij?"), misschien omdat jij diegene niet zo goed kent, of misschien omdat jij eigenlijk geen verstand ervan hebt maar wilt doen van wel.

Voor deze situaties heb ik een oplossing gevonden! Deze oplossing komt in de vorm van **reageersels**.

_Wat zijn reageersels?_ Het zijn zinnen die je op werkelijk _alles_ als reactie kunt gebruiken. Je moet nog wel zelf aanvoelen welke het beste past. ("Mijn hond is gisteren gestorven :(" "Tja, bezuinigingen, hè?") Met een beetje oefening, echter, heb jij het reageerselen zo in de vingers.

**Opmerking:** een alternatieve benaming is een _wegwerpzin_. Zoals je misschien al had voorspeld, is de naam van dit blog ook één van mijn favoriete wegwerpzinnen.

**Opmerking:** ik vul de lijst hieronder automatisch aan als ik een nieuwe verzin. Het heeft me meerdere maanden gekost voordat de lijst lang genoeg was om te publiceren :p Als jij een leuke weet: laat een opmerking achter!


## De lijst

Hieronder de volledige lijst van reageersels.

  * Niet dat het uitmaakt.
  * Ach, uiteindelijk is iedereen boos.
  * Maar ik weet het ook allemaal niet.
  * Tja, bezuinigingen.
  * Maar we moeten wel rekening houden met het weer.
  * Ik zal het meenemen.
  * Dat behoort (inderdaad) tot de mogelijkheden.
  * Wat ben je toch een gekke vent/meid.
  * Ja, maar tegen welke prijs?
  * In deze tijd van het jaar?
  * Ik weet het, ik weet het.
  * Kunnen we niet beter wachten?
  * Ik zei het toch!
  * Is dat niet een beetje vroeg/laat/onhandig/<ander vaag woord>?
  * Interessant---vertel eens wat meer.
  * Ach, je kunt niet alles hebben in het leven.
  * Dat klinkt goed.
  * Mij staat het even niet meer voor ogen.
  * Haha, hoe dan?!
  * En wat deed je toen?
  * Bekijk het eens van de andere kant.
  * Misschien moeten je er een nachtje over slapen.
  * Doe gewoon wat het beste voelt. (Of: doe gewoon wat jij het beste vindt.)
  * Poeh, ik zou dan niet <werkwoord> hoor. (Bijv: poeh, ik zou dan niet durven zwemmen hoor.)
  * Ik zeg altijd maar: <uitspraak/gezegde>

Of misschien ben je liever wat passief-agressiever.

  * Je hebt wel gelijk, maar ik ben het niet met je eens.
  * Dus dat is hoe je het wilt spelen.
  * Typisch.
  * Ik weet niet of dat nou de beste keuze was.
  * Interessant---vertel eens wat minder.
  * Dan doe je toch lekker wat jij het beste vindt?

Of wat exotischer.

  * Zoals de profetie voorspelde!
  * Ik zal vanavond in mijn glazen bol kijken.
  * Dat moet wel bepaald zijn door het lot!
  * De goden zijn ons duidelijk (niet) goed gezind.

Of je probeert iemand een hart onder de riem te steken.

  * Ach, als God een deur sluit, zet hij een raam open.
  * Waar een wil is, is een weg.
  * Ik zal voor je duimen.
  * Trek het je niet aan.
  * Probeer er niet aan te denken.
  * Nou, het valt best mee.

## Een voorbeeld

Nu heb je hopelijk vele manieren om het voorbeeld van het begin te beantwoorden.

> "Wat heb jij dit weekend gedaan?"

 "Oh ik ben op de rug van een koe naar Nieuw-Zeeland gevlogen."

 "In deze tijd van het jaar?"

 "Ja, dan vliegen de koeien het best."

 "Is dat niet een beetje pijnlijk?"

 "Ach, je kunt niet alles hebben in het leven. Bekijk het eens van de andere kant: het is goedkoper dan vliegen."

 "Ja, maar tegen welke prijs?"

 "Hmm, mij staat dat even niet meer voor ogen. Wil je anders een keer mee?"

 "Poeh, ik zou dat niet durven hoor."

 "Nou, het valt best mee. Daarnaast, zo zeg ik altijd maar: waar een wil is, is een weg."

 "Wat ben je toch een gekke vent."

 "Ik weet het, ik weet het."

Yes, kunnen we eindelijk alle gesprekken terugbrengen tot compleet zinloze small talk! De droom van ieder persoon! Waarom daadwerkelijk interessante gesprekken hebben als je ook dit soort dingen kunt doen!? Maar ik weet het ook allemaal niet.

 