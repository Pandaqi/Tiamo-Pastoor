---
title: Wie is de Mol – De Dubbele Mol
author: tiamopastoor
date: 2018-03-01T16:00:27+00:00
language: nl
categories:
  - Miscellaneous

---
Ik zat dus laatst te denken: zou het mogelijk zijn om een seizoen van Wie is de Mol te doen waarin **twee** mollen zitten? Na heel veel denkwerk (en de realisatie dat ik blijkbaar niks beters te doen heb met mijn leven) ben ik erachter gekomen: ja, dat kan! Sterker nog, ik zou het ongelofelijk gaaf vinden als ze dat deden.

Maar, hoe zou dat er dan uit zien? Ik heb een aantal mogelijkheden bedacht.


## De Test

Ten eerste moeten we het hebben over de test. Normaal gesproken is je antwoord alleen goed als het slaat op de mol, maar als je twee mollen hebt, zouden dus twee antwoorden allebei goed kunnen zijn.

Hiervoor zijn verschillende oplossingen:

  * Men stelt alleen vragen waarbij allebei de mollen hetzelfde antwoord hebben. Bijvoorbeeld: bij een opdracht zaten beide mollen in hetzelfde team, dan kun je vragen "in welk team zat de mol?")
  * Men telt allebei de antwoorden goed. Bijvoorbeeld: de ene mol zat in team 1, de andere in team 3, dan zijn "1" en "3" allebei juist.
  * Men ontwerpt een heel ander soort testsysteem. Bijvoorbeeld: men maakt twee losse tests na elkaar, eerst over de eerste mol, daarna over de tweede.

Welke test het beste past, hangt een beetje af van welke methode je verder gebruikt. Dus, laten we eens kijken.

## De Onbekende Twist

Niemand weet dat er twee mollen in het spel zitten. Dus, de mollen zelf denken dat ze alleen zijn, en de kandidaten weten ook van niks.

**Voordelen?** Het is veruit de meest simpele oplossing.

**Problemen?** Groot.

  * Het wordt wel héél lastig voor kandidaten om geld te verdienen zo. 
      * _Oplossing_: het te behalen bedrag per opdracht vergroten, of de opdrachten makkelijker maken.
  * In de finale, heb je dus twee mollen en één kandidaat. Dus die ene kandidaat is sowieso de winnaar, daar hoeft diegene niks meer voor te doen. 
      * _Oplossing:_ is er niet echt.
  * Weten de _kijkers_ wel dat er twee mollen in zitten, of niet? 
      * Zo niet, dan kunnen ze zich compleet bedrogen voelen aan het eind.
      * Zo wel, dan wordt het dus richting het einde veel te makkelijk.

Daarnaast denk ik dat de mollen---die dus het hele spel dachten dat ze alleen waren---zich het meest bedrogen voelen. Ze denken dat zij het hele spel belangrijke en sluwe dingen hebben gedaan, en dan blijkt dat iemand anders hun momenten inpikte en het veel makkelijker maakte (zonder dat ze het wisten).

## De Opdrachten

Een derde oplossing voor het "te weinig geld"-probleem is in mijn ogen het beste, maar ook moeilijk uit te voeren. Je kunt opdrachten namelijk speciaal inrichten op twee mollen.

  * Minder plekken waar je kunt mollen. Stel, je hebt eigenlijk maar één positie in een opdracht waar je kunt mollen, dan maakt het dus niet uit of er één of twee (of vier) mollen in het spel zitten.
  * Meer controle (het tegenovergestelde van het vorige, eigenlijk). In plaats van grote teams waarin chaos wordt gecreëerd, of mensen alleen hun gang laten gaan, altijd zorgen dat iedereen goed in de gaten kan worden gehouden.
  * Meer "failsafes". Dus, in plaats van een alles-of-niets opdracht, een opdracht waarbij je in stapjes geld kan verdienen. Bijvoorbeeld: je hebt een opdracht met 5 teams, elke kan 500 euro verdienen. Zelfs als de twee mollen twee teams helemaal verpesten, wordt er nog 1500 euro binnengehaald.

Als je hier een goede combinatie van maakt, hoeven twee mollen geen groot probleem te zijn. Daarnaast: wie doet er nou daadwerkelijk mee aan WIDM voor het geld? :p

## De Bekende Twist

De logische conclusie is natuurlijk: we vertellen het wél!

De mollen en kandidaten weten allemaal dat er _twee _mollen in dit spel zitten.

**Voordelen?**

  * Niemand voelt zich niet bedrogen, en heeft meer strategische mogelijkheden.
  * Men kan hier rekening mee houden bij opdrachten, en ze zo beter uitvoeren. Een mol kan bijvoorbeeld ook denken "ik speel het veilig, ik laat de andere mol deze opdracht verpesten", en als die andere mol dat ook denkt, tja, dan gaat de opdracht misschien wel goed :p

**Problemen?**

  * Je hebt nog steeds het finale-probleem.

## Het finale-probleem

_Is er dan echt geen oplossing voor het finale-probleem?_ Nou, we kunnen best creatief zijn, maar ik kan niks bedenken dat goed werkt. Bijvoorbeeld:

  * Een prijs uitreiken voor "beste mol" en "slechtste mol"? "Molwinnaar" en "molverliezer"?
  * Één van de mollen is eigenlijk de "understudy mol". Deze verliest in de finale zijn status, en wordt gewoon een kandidaat.
  * De mollen maken in de finale ook een test, maar dan alleen over de _andere_ mol.

Als je heel fancy wilt zijn, kan je **drie** mollen in het spel stoppen. Uiteindelijk blijven die allemaal over in de finale, en wordt het speelveld gelijkgetrokken. Je kunt de finale zelfs heel anders maken dan de rest van de afleveringen. (Bijvoorbeeld, degene die het meeste geld binnenhaalt wint het hele spel, in plaats van het gebruikelijke format.)

Een andere optie is de **vastplakmol**. De twee mollen in het spel _weten_ het van elkaar, en kunnen dan ook overleggen en samen acties coördineren. De finale wordt niet gespeeld met 3 man, maar met 4 man, waarvan er dus twee samen "de mol" zijn.

Zoals ik al zei, echter, niks hiervan past perfect in de stijl van de rest van het programma.

Desalniettemin, één van die ideeën van net is wel interessant: de mollen tegen elkaar opzetten.

## De Afvalmol

Iedereen weet dat er twee mollen zijn.

In plaats van dat beide mollen automatisch doorgaan, moeten deze ook een test maken, namelijk over de _andere_ mol. Als ze de test het slechtste maken van iedereen, gaan ze zoals gebruikelijk naar huis. Niemand krijgt te horen dat dit eigenlijk één van de mollen was.

Vanaf dat moment, dus nadat één van de twee mollen is afgevallen, gaat de overgebleven mol wél automatisch door.

**Voordelen?**

  * De mollen hebben iets te doen, en moeten ook vechten voor hun plek.
  * De mollen kunnen niet té hard mollen, want ze moeten uit het oog van de andere blijven. Dit lost het "te weinig geld"-probleem ook op. Én de mollen komen beter over als kandidaat, omdat ze het ook een beetje zijn.
  * De kans is zeer groot dat je in de finale de gebruikelijke structuur hebt (één mol, plus twee kandidaten).
  * Op elk punt van de wedstrijd, weet niemand hoeveel mollen er nog precies in zitten. Dat geeft héél veel extra strategische complexiteit.

**Problemen?**

  * De kans is, echter, aanwezig dat je alsnog met beide mollen in de finale komt. 
      * _Oplossing:_ Ik denk dat dit geen probleem is, en dat je hen in dat geval gewoon de test kunt laten maken (over de andere mol). Anders kan je, voor de finale, als programmamakers een extra element toevoegen zodat sowieso één van de mollen afvalt.
  * De mollen hebben een groot nadeel. Zij vullen de test alleen in op de andere mol, in plaats van dat ze kunnen spreiden over twee mollen.

Dat laatste probleem is interessant. Hoe je hiermee omgaat ligt er namelijk aan hoe "makkelijk" het spel is met twee mollen.

  * Als het de twee mollen te makkelijk afgaat, is het juist nodig om ze een moeilijkere test te geven, om het te balanceren.
  * Als het voor de twee mollen al moeilijk genoeg is, maak je hun test juist makkelijker. Bijvoorbeeld: je verdubbelt automatisch hun score, of je rekent automatisch X vragen goed, of je geeft de mollen extra informatie over kandidaten.

## De Onverwachte Mol

We kunnen het nog een tandje opvoeren. (Want dat is WIDM: altijd een addertje onder het gras.)

> In plaats van dat men _weet_ dat er twee mollen in het spel zitten, is dat informatie die sommige mensen kunnen ontdekken.

Bijvoorbeeld, in de eerste aflevering doet men een spel hieromheen. Men voltooit individueel een opdracht, en als dat lukt, krijgen ze twee kaartjes met informatie. Eentje is een leugen, de andere de waarheid. Als je dan twee kaarten vast hebt met "er zitten twee mollen in het spel" of "de mol heeft zwart haar", weet je als kandidaat ook niet wat je moet denken.

Dit voegt nog een extra laag toe aan het afvalmol-idee. Sommige mensen zullen niet (zeker) weten dat er twee mollen aan het spel zijn begonnen, maar aan het eind van het spel komt het niet als verrassing, omdat je het makkelijk _had kunnen_ _weten_.

## Mollen zonder grenzen

We kunnen het ook nóg een tandje opvoeren. (Nu wordt het een beetje onhaalbaar, maar wie weet.)

> Het aantal mollen staat niet vast, en hangt af van de uitkomst van één of meerdere spellen.

Bijvoorbeeld: het spel begint met één mol. Maar, tijdens de eerste opdracht krijgen sommigen de kans om zich aan te sluiten (als ze daarvoor kiezen, of als ze een opdracht voltooien). Als dat lukt, zijn ze vanaf dat moment een extra mol.

Tijdens een andere opdracht, kunnen die bij-mollen deze status ook weer verliezen, als ze falen om iets voor elkaar te krijgen.

Wanneer men zich aansluit als extra mol, krijgen ze 's avonds (bij de biecht, ofzo) te horen wat ze de volgende dag allemaal gaan doen. Misschien mogen ze zelfs vragen stellen aan de "hoofdmol", of met hem spreken (met natuurlijk een filter ertussen). Zo kunnen ze zelfs overleggen, als ze willen, zonder te weten wie de ander is.

**Opmerking!** Het is nóg grappiger, als het uiteindelijk kan gebeuren dat er _geen_ mol meer is, of dat _alle finalisten_ een mol zijn.

Het is dan aan de programmamakers om te compenseren voor het aantal mollen. Stel de kandidaten doen die opdracht heel goed, en ineens hebben we 5 mollen, is het wel zo fijn als de volgende opdracht meer geld oplevert, of minder beïnvloed kan worden.

Aan de andere kant, kan men die "bijmollen" vertellen dat _de kans bestaat_ dat ze het molschap weer verliezen. Dat demotiveert ze om echt heel hard hun best te doen om geen geld binnen te halen.

## Een realistisch, compleet voorstel

Oké, dit waren heel veel ideeën, het wordt tijd voor een concreet voorstel. Hier komt ie:

Het nieuwe seizoen begint. Er zijn twee mollen gekozen---maar dat weet niemand, behalve die twee mollen zelf. Alles lijkt normaal.

Tijdens de eerste aflevering doen ze een opdracht, welke de informatie over twee mollen aan enkele _kandidaten_ suggereert. De _kijkers_ leren het ook pas tijdens deze aflevering, hoewel er onzekerheid is over of het wel waar is.

De mollen werken volgens het afvalmol-principe. De kandidaten hebben een vraag goed als ze één van de twee goede antwoorden hebben. Beide mollen vullen ook elke keer netjes een test in, en vliegen eruit als ze het slechtste scoren, maar krijgen wel hun resultaat elke keer verdubbelt. Wanneer een mol afvalt, wordt niet bekend gemaakt dat dit één van de mollen was.

Tijdens de tweede (of derde/vierde) aflevering komt een opdracht waarbij de _kijker_ zekerheid krijgt over de dubbele mol. Ook enkele kandidaten zijn nu zeker, en zullen ongetwijfeld twijfelen over of ze het moeten delen, en met wie.

Het seizoen gaat zijn gang en iedereen wordt langzaam gek. Maar wel op een goede manier.

Tijdens de vijfde/zesde aflevering komt een opdracht die gaat over de mollen. Misschien kun je vragen stellen, of iets anders te weten komen. Hierbij komen misschien enkele onwetenden ook achter de informatie van dubbele mollen, en anders helpt het de kandidaten enorm in deze chaos.

Vóór de finale is een belangrijk moment. Als er nog maar één mol over is, dan is het prima, en gaan we volle bak de finale in. Als er nog twee mollen zijn, wordt gekeken naar hoeveel geld ze uit de pot hebben gehouden, en de "slechtste mol" valt af. (De kandidaten krijgen dit natuurlijk niet te horen, en zien alleen dat deze een rood scherm krijgt.) Dit motiveert de mollen om echt hun stinkende best te doen, in plaats van op de ander te leunen.

Uiteindelijk, in de finale, zien we alle molacties van beide mollen, en wordt duidelijk hoe alles precies is verlopen. Iedereen is verrast! Iedereen is blij! Iedereen vraagt zich af of het niet "wie zijn de mollen?" moet gaan heten!

**Opmerking!** En als we toch bezig zijn, kan er misschien ook nog wel een extra spelelement bij voor deze dubbele molstreek. Misschien mogen ze één keer in het spel elkaars antwoorden op de test zien, of andere vragen aan elkaar stellen. Of, ze krijgen allebei een speciale soort joker, die zorgt dat alle jokers/vrijstellingen van de _andere mol_ niet gelden.

(Dit helpt ook de kandidaten: als maar één van die jokers is ingezet laat in het spel, kun je ervan uit gaan dat die andere mol ergens is afgevallen. Daarnaast, als hij is ingezet, is de kans ook groot dat de afvaller van die aflevering de andere mol was.)