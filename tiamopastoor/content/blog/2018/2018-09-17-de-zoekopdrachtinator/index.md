---
title: De Zoekopdrachtinator!
author: tiamopastoor
date: 2018-09-17T19:41:46+00:00
language: nl
categories:
  - Miscellaneous

---
Online zijn er vele pagina's die elke dag zogenaamde "Writing Prompts" plaatsen. (Denk bijvoorbeeld aan dit Twitter account: [DailyPrompt][1].) Ze plaatsen een zin, of een vraag, of een idee, en vervolgens moet jij daar inspiratie uithalen. Je maakt de zin af, probeert zo creatief mogelijke antwoorden te bedenken op de vraag, of schrijft simpelweg een verhaal van enkele pagina's die het gekke idee uitwerken.

_Voorbeeld_: de laatste prompt die ik ben tegengekomen was

> A homeless man can see the future, but no one believes him.

Dit werkt verrassend goed. Al meerdere malen heb ik geweldige ideeën gekregen na tien minuten door een lijst van prompts scrollen. Ook gepubliceerde auteurs geven vaak toe dat hun boek slechts ontstond doordat ze een gekke vraag of gedachte ergens tegenkwamen. Er zijn alleen twee problemen:

  * Na een tijdje beginnen de prompts veel op elkaar te lijken. (Het zal me niks verbazen als verschillende websites prompts van elkaar stelen, om ze vervolgens in iets andere woorden op hun eigen site te zetten.) Vaak hebben ze eenzelfde structuur en duwen ze je al een beetje in een bepaalde richting.
  * Je weet nooit wat voor soort prompt je tegenkomt en of deze wel aansluit bij wat je van plan was. Als jij wilt oefenen met rauwe moordmysteries schrijven, helpt het niet als je allemaal prompts tegenkomt die sterk neigen naar een romance of een schattig kinderboek. (Hoewel het des te creatiever is als het wél lukt om er een moordmysterie van te maken.)

Geen zorgen: **ik heb de oplossing!** Nou ja, ik heb een idee, en het zou fijn zijn als het werkelijkheid werd. Maar vooralsnog heb ik een omslachtige manier waarmee je het zelf toe kunt passen. Ik noem dit de: **Zoekopdrachtinator!**


Iedereen weet dat Google elke dag miljarden zoekopdrachten verwerkt. Wie ooit heeft gekeken naar de "suggesties" onder zijn zoekopdracht, weet dat daar _hele rare dingen tussenzitten_. (Bijvoorbeeld, ik typ nu "what's up with", en enkele suggesties zijn "what's up with unicorns" of "what's up with gods holding their right hand up". Het kan nog veel vreemder dan dat. Maar het is wel een goede vraag: waarom houden goden in afbeelding hun rechterhand omhoog? Zie je, het werkt nu al.)

Je kunt best ideeën krijgen door steeds halve zinnen in te typen, en te kijken hoe Google het afmaakt, maar dat werkt toch niet zo efficiënt. Ik introduceer: **[Google Trends][2]!** Deze site houdt de zoekopdrachten bij en geeft allerlei statistieken en extra informatie. Jammer genoeg kun je niet gewoon "zoekopdrachten van de laatste 10 seconden" opvragen, voor zover ik weet. (Anders zou je namelijk letterlijk elk moment van de dag een nieuwe writing prompt krijgen van deze site. Oh, iemand in Engeland zoekt naar "why is my goldfish turning black"? Hmm, interessant, wat nou als we een verhaaltje schrijven over een goudvis die langzaam zwart wordt ...)

Je kunt, echter, wél per zoekwoord informatie opvragen. Oftewel: stel jouw verhaal gaat over olifanten. Dan typ je "elephants", zoekt het op, zet eventueel de instellingen naar wereldwijd, en ta da! Een berg aan informatie! Hoe vaak er gezocht wordt naar olifanten is zeer interessant, maar we zijn het meest geïnteresseerd in de twee tabellen onderaan getiteld **Gerelateerde onderwerpen** en **Gerelateerde zoekopdrachten**.

Deze bevatten namelijk alle _associaties_ en _bizarre (of juist slimme) vragen_ die mensen hebben rondom olifanten. Een greep uit mijn resultaten:

  * "Do elephants think humans are cute". (Ja, daar was toevallig gisteren een onderzoek van uitgekomen volgens mij. Olifanten vinden ons schattig, net als wij voor ons hele kleine beestjes schattig vinden.)
  * "How many elements are there". (Deze vond ik grappig, want Google denkt dus dat de bezoeker "elements" verkeerd gespeld heeft, en eigenlijk "elephants" bedoeld. Ik weet niet, misschien voer voor een komische sketch.)
  * "Why do elephants eat each others poop". (Wat? Dat ... is nieuwe informatie.)
  * "Be kind to elephants." (Helemaal mee eens. Klinkt wel als een goede titel voor ofwel een kinderboek (als je het letterlijk neemt) of een roman (waarbij je het als een soort metafoor ziet).)
  * "Temples and elephants." (Blijkbaar gaan deze dingen samen. Dit is het moment waarop je Google opent en zelf opzoekt wat de relatie tussen deze dingen is, waarbij je hopelijk inspiratie krijgt voor leuke dingen.)
  * "1 rabbit saw 6 elephants answer/riddle/reddit". (Waarschijnlijk een raadsel waar mensen niet uitkomen.)

Verder zijn er nog enkele gerelateerde onderwerpen:

  * "Elephants can remember." (Een boek van Agatha Christie. Wederom een moordmysterie, natuurlijk. Is ook een film van?)
  * Geheugen, jacht, krijgsolifanten, olifanten die blijkbaar een relatie hebben met de stad Chester, het Seven Elephants Restaurant. Allemaal dingen die gerelateerd zijn en waarin je verder zou kunnen zoeken. (Zo blijkt de dierentuin in Chester de eerste ooit te zijn die Aziatische olifanten in gevangenschap heeft laten voortplanten.

En dan nu het laatste onderwerp dat verscheen (waarvan ik denk dat het direct uitnodigt tot een verhaal):

  * "The Elephant's Debt". Een website/groep van mensen die een bepaalde kerkelijke groep hebben verlaten (Harvest Bible Chapel), veel geheimen naar buiten brengen, en openlijk kritiek hebben op hun pastoor en "elder". De naam komt van het feit dat de pastor een gigantische schuld had opgebouwd (richting de 70 miljoen) door stiekem geld uit te geven aan eigen zaken (niemand anders wist ervan). _Daar_ kun je tenminste nog iets spannends van maken. Zelfs een moordmysterie komt in beeld ...

Ik hoop dat mijn punt duidelijk is. Je kunt werkelijk elk onderwerp pakken, elke combinatie van zoekwoorden, en je krijgt gratis maximaal 25-50 prompts. Deze suggesties en associaties zijn ook nog eens dingen die een relatie hebben met de echte wereld en waar mensen zich dus veel mee bezig houden. Het is de beste plek voor het verkrijgen van oneindige prompts!

De enige kanttekening is dus dat je een hoop zelf moet doen. Het zou fijn zijn als er een website bestond waarop je gewoon de laatste zoekopdracht wereldwijd kon zien, of een willekeurige zoekopdracht (van afgelopen jaar ofzo) kon opvragen, of iets dergelijks. Dat zou de ultieme promptgenerator zijn. De legendarische zoekopdrachtinator waar de mensheid al eeuwen op wacht!

_Opmerking:_ zoals je ziet, je kunt zeker niet overal iets mee, en ik heb niet van alles uitgezocht wat het betekent. Ik wilde vooral de mogelijkheden laten zien en hoe je het meeste ervan kan maken. Het voorbeeld dat ik hier geef is ook zeker niet de beste: olifanten zijn een erg breed en niet bijzonder spectaculair onderwerp. Hoe specifieker jouw zoekwoord(en), hoe beter.

 [1]: https://twitter.com/dailyprompt
 [2]: https://trends.google.nl/