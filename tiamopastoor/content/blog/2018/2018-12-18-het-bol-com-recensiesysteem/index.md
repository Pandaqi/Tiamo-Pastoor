---
title: Het bol.com recensiesysteem
author: tiamopastoor
date: 2018-12-18T16:00:56+00:00
language: nl
categories: ["Anecdotes"]

---

Ik ben al jaren gefascineerd door het recensiesysteem van Bol.com. Ik vind het een van de beste systemen die ik ooit heb gezien, maar tegelijkertijd ook een van de grappigste in zijn fouten.

## Positieve punten

Ten eerste vind ik het fijn dat Bol.com altijd eerlijk is. Er zijn webwinkels waarbij werkelijk elk product 4 of 5 sterren krijgt. Alle recensies lezen alsof ze van robots afkomen, of alsof ze overdreven "afgekocht" zijn ("laat een recensie achter en maak kans op een iPhone!"), en je hebt er niks aan. Bij Bol.com zijn er genoeg producten met 1 ster die gewoon lekker op de website blijven staan. Dat vind ik tof. Zo tof, dat ik deze recensies zelfs gebruik als ik iets niet bij Bol wil bestellen. Op die manier ben ik er weleens achtergekomen dat een product heel slecht is, vlak voordat ik het wilde kopen bij een andere winkel.

Ten tweede is het overzichtelijk en geeft precies de juiste informatie. Je krijgt een totaalscore _(hoeveel sterren)_, daaronder een samenvatting (_pluspunten en minpunten_), en dan alle individuele recensies. Dat duidelijke onderscheid is belangrijk. Stel je bent op zoek naar een computer die je onder andere wilt gebruiken voor games. Dan ga je veel computers tegenkomen met een hoge rating (4 of 5 sterren) ... om er vervolgens achter te komen dat ze niet bedoeld zijn voor games. Ze missen de juiste grafische kaart, of processor, of wat dan ook. Zoiets kom je liever te weten uit de samenvatting van plus- en minpunten, dan als je de computer al hebt besteld en in huis hebt :p

## Bijzondere punten

_Was dat het? Waarom schrijf je er zo'n heel artikel over?_ Omdat mij al tientallen keren het onderstaande is overkomen.


Ik ben geïnteresseerd in een product en bekijk de recensies op Bol.com. Het product krijgt 4 sterren; goed genoeg voor mij.

Eens kijken bij de pluspunten:

"**+** Voordelige koop"

Yes! Minder geld betalen is goed. Toch even de minpunten checken:

"**---**  Prijzig"

... wat? Welke is het nou!? 

Je zou denken dat, in zulke gevallen, de prijs "precies goed" is. Sommigen vonden het een koopje, anderen vonden het duur, dus de prijs is gemiddeld. Maar dat valt vies tegen. Soms dan vind ik hetzelfde product ergens anders voor misschien wel driekwart van de prijs. Dan heeft de persoon die "prijzig" zei gewoon helemaal gelijk, en de mensen die "voordelige koop" zeiden hebben teveel geld of kennen maar één webwinkel.

Op diezelfde manier zijn er producten die tegelijkertijd "van goede kwaliteit" zijn en "van slechte kwaliteit". Of die "netjes en stevig verpakt zijn", en tegelijkertijd een "gescheurde/onveilige verpakking" hebben. Als je het heel bont wilt maken, koop je een product dat "voldoet aan verwachtingen" maar ook "teleurstellend" is.

{{% remark %}}
Wat is "voldoet aan verwachtingen" eigenlijk voor criterium? Dat is toch heel persoonlijk? Misschien verwachtte de recensieschrijver wel iets heel anders dan wat jij verwacht. Sommige mensen kopen een goedkope telefoon en zijn dan verbaasd dat hij een slechte camera heeft. De telefoon voldeed niet aan hun verwachtingen, maar is dat de schuld van de telefoon? Nee. Die mensen moeten de specificaties beter lezen.
{{% /remark %}}

{{% remark %}}
Overigens, meestal als iemand als pluspunt "voldoet aan verwachting" heeft ingevuld, bestaat de volledige recensie uit iets van: "precies wat ik verwacht had" :p Top, bedankt voor de extra info. Maar dat kan ik ze niet kwalijk nemen, want Bol.com verplicht natuurlijk dat je _iets_ invult in het tekstvak.
{{% /remark %}}

{{% remark %}}
Dit is de laatste opmerking, beloofd. Bol.com verloot elke maand _6 cadeaubonnen_ onder alle mensen die desbetreffende maand een recensie hebben geschreven. Nu vraag ik me dus af: zou je dat ook kunnen winnen als je recensie totaal niet serieus was? Stel je schrijft onder twintig willekeurige producten een willekeurige slagzin als "Bol.com: Dure boeken, geen verzendkosten". Kun je dan nog steeds winnen? Of leest het Bol.com-team de winnende recensies, en denkt "mwah, we kiezen wel iemand anders".
{{% /remark %}}

En als je het dan moeilijker wilt maken, kun je een serieuze recensie schrijven, maar onserieuze plus- en minpunten. Iets in de trant van:

> Product was exact hetzelfde als in de afbeelding. Deed wat het moest doen. Voldeed aan mijn verwachtingen, erg blij mee!

**+** Product lijkt op een Pokémon

**+** Als je het product van twee verdiepingen hoog gooit, raakt er niemand gewond

**+** Als je het product aan je vrienden laat zien, zeggen ze alleen maar positieve dingen

**---** Product is geen Pokémon

**---** Als je het product van drie verdiepingen hoog gooit, heb je wel degelijk kans op hersenletsel. Belachelijk!

**---** Als je het product niet aan vrienden laat zien, geloven ze niet dat je het hebt.

**---** Product schijnt niet inwisselbaar voor eten bij de supermarkt. Ook niet voor zegeltjes.

**---** Als je het product ondersteboven neerzet, ziet hij er heel anders uit.

## Mensen, mensen, mensen

**Maar het wordt nog leuker.** Je kunt niet alleen producten recenseren, je kunt ook "merken" of "bedrijven" recenseren. En daarbij heb je niet zo'n zelfde lijstje van plus- of minpunten. Je kunt een willekeurige zin invoeren als pluspunt ("duimpje omhoog") en een zin als minpunt ("duimpje omlaag").

Als je geen pluspunt invoert, verschijnt dat duimpje niet. (Er verschijnt gewoon niks in dat gebied van de recensie.) Hetzelfde geldt natuurlijk voor het minpunt.

Begrijpt de gemiddelde mens dit? Nope. Je krijgt recensies als deze

👍 Voordelige koop, werkte goed

👎 Alles was super!

Och, wat vervelend. Ja nee, dat is echt een groot minpunt voor een merk, als alles super is.

👍 Goed verpakt en snap geleverd. _(Ik heb geen idee. Ik denk dat iemand "snel" en "rap" wilde combineren._)

👎 Precies zoals verwacht.

Ai. We hebben weer te maken met een verrassingsklant. Die wil altijd maar verrast worden met dingen die totaal niet aan zijn verwachtingen voldoen. Wat stom dat dit merk precies levert wat het zegt te leveren.

👍 Snelle levering en goed verpakt door de brievenbus. (_"Goed verpakt door de brievenbus" is wat vaag. Nu lijkt het alsof de brievenbus het pakketje heeft ingepakt._)

👎 Ben zeer tevreden.

Dat is ook vervelend, als je zeer tevreden bent over een product.

Zoals je waarschijnlijk al doorhebt, zagen deze mensen geen minpunten aan het product, maar dachten dat ze toch iets moesten invullen. Daar kan Bol.com nog wat extra duidelijkheid in verschaffen.

Verder vermaak ik me prima met hun recensiesysteem.

{{% remark %}}
Die duimpjes zijn echt superleuk. Ik ga vaker dat soort dingen gebruiken in artikelen, denk ik.
{{% /remark %}}

{{% remark %}}
Ik heb gemerkt dat er een ongeschreven "bestelcode" bestaat in Nederland. Bol.com was---soort van---de trendsetter als het gaat om gratis verzendkosten. Als je iets boven de 20 euro bestelt, hoef je geen verzendkosten te betalen. Iedereen weet dit. 

Iedereen heeft in zijn hoofd "ik moet iets bestellen ... maar ik moet wel _genoeg_ bestellen, want ik wil geen verzendkosten betalen!" 

Als gevolg daarvan krijg je altijd het standaard vragenrondje "goh, moet iemand nog iets bestellen? Want ik zit nu net onder de X euro." En dan blijkt vaak dat iedereen een waslijst aan kabeltjes, adapters, telefoonhoesjes, boeken, etc. heeft die ze al een half jaar willen krijgen zonder verzendkosten te betalen :p
{{% /remark %}}