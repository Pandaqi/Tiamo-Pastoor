---
title: Eigenwijze prijzen
author: tiamopastoor
date: 2018-01-29T16:00:16+00:00
language: nl
categories:
  - Miscellaneous

---
Zoals veel mensen inmiddels door zullen hebben, is de wereld van het winkelen overgestapt naar het internet. Toen de eerste webwinkels ontstonden, vertrouwden mensen het niet. Ze waren niet heel populair---want de kans was groot dat je veel geld zou betalen en niks thuisgestuurd kreeg---en een bedrijf moest alsnog vooral op haar fysieke winkels leunen.

Maar, zoals altijd in het leven, vooruitgang vindt wel een weg. Mensen maakten mond-tot-mond reclame (niet mond-op-mond reclame, dat zou raar zijn) voor de handige webwinkels, zeiden dat ze wel degelijk te vertrouwen waren, en voor je het weet heeft _iedereen_ een webshop en bestelt _iedereen_ online.

Ik ben daar heel blij mee. Je hoeft niet meer naar de winkel, je kunt makkelijk prijzen of producten vergelijken, en je dag kan een stuk leuker worden als je pakketje ineens binnen is. ("Hoe was je dag schat?" "Ik ben ontslagen, mijn portemonnee is gestolen, allebei mijn banden waren lek---oh hé, mijn nieuwe sokken! Jeej!")

Desalniettemin schrijf ik dit stuk niet om webwinkels te prijzen en aanbevelen. Ik schrijf het juist omdat ik al een paar maanden op rij grappige dingen meemaak over de gevolgen van deze technologische vooruitgang. (En ik wil mensen waarschuwen.)


**Voorbeeld!** Ik had een spellenavond met vrienden, en twee van hen waren net samen gaan wonen en zochten een combi magnetron. (Iedereen weet dat je relatie pas écht serieus is als je een combi magnetron hebt.) Toen ik ze eerst sprak, was hij richting de 200 euro. Tijdens de avond keek een van hen nog even op de mobiel, en verrek, hij was ineens bijna 100 euro. Ze besloten later wel een beslissing te nemen. Wat denk je? De volgende dag was hij weer terug naar de oude, hogere prijs.

Dit is ... fijn en niet fijn tegelijkertijd. Enerzijds is het handig dat webwinkels prijzen zomaar kunnen veranderen in jouw voordeel. Anderzijds weet je dus nooit of jouw product een paar uur later vijftig euro goedkoper of juist duurder is. In het geval van mijn vrienden was het in ieder geval nadelig, want ze deden mee met een spelletje en wilden dat niet onderbreken om daar een beslissing over te maken (waar ik blij mee ben).

## Media Markt

Om nog een beter beeld te krijgen, een ander voorbeeld van de Media Markt.

**Voorbeeld! **De Media Markt heeft een zogenaamde _prijsbelofte_. Als jij een product koopt in hun winkel, en diezelfde dag zie je in een andere winkel hetzelfde product maar dan goedkoper, krijg je van hen het verschil terugbetaald. (Daar zitten natuurlijk nog allerlei spelregels aan: exact hetzelfde product, zelfs tot aan de verpakking, en er zijn maar een paar winkels die de Media Markt erkent, etc.) Om dit voor elkaar te krijgen, past de prijs op hun website én in de winkel zich voortdurend aan.

Dit lijkt, op het eerste gezicht, supertof van ze. Je betaalt nooit meer dan je bij andere winkels zou betalen. Maar er zitten drie nadelen aan:

  * Als bijvoorbeeld een actie bij een andere winkel eindigt, zal Media Markt haar prijs ook ineens van de ene op de andere dag omhoog gooien. Er zijn zelfs vele klachten dat hier wat _vertraging_ in zit, waardoor op de website misschien nog de goedkope prijs kan staan, maar als men het product dan in de winkel haalt betalen ze honderd euro meer.
  * De Media Markt is nooit _beter_ dan de anderen. Het gebeurt nooit dat ze, bijvoorbeeld, vijftig of honderd euro goedkoper zijn dan alle andere winkels. Hier is ook vaak genoeg ophef over geweest: als Media Markt een kortingsactie heeft, gooien ze eerst de originele prijs omhoog (dit is in meerdere instanties bewezen door klanten), waardoor ze uiteindelijk nog niet veel goedkoper uitkomen. En dat is logisch: ze nemen dezelfde prijs aan als hun goedkoopste concurrent. Dat is hoe ze zichzelf adverteren. That's their thing.
  * Ze vergelijken alleen met hun "grootste concurrenten". Dat is ook logisch: ze proberen klanten bij hun grootste concurrenten weg te trekken, en geven niet zoveel om kleinere concurrenten die nauwelijks klanten of invloed hebben. Echter, de consumentenbond heeft een leuk onderzoek gedaan, en als je ook de "kleine concurrenten" meeneemt, heeft Media Markt maar in 30% van de gevallen de laagste prijs.

Ik zou durven zeggen dat de prijsbelofte van de Media Markt niet meer is dan een hele slimme marketingtruc die een onvoorbereide klant benadeelt. Want ja, men denkt "de Media Markt is toch het goedkoopst!", en checkt geen prijzen meer of doet verder geen onderzoek meer.

**Opmerking!** Het is belangrijk om op te merken dat de Media Markt in veel gevallen ook niet de laagste prijs _kan _hebben. Ze zijn een eletronicaketen met heel veel fysieke vestigingen. Dat zit bij hun prijs inbegrepen. Het kost namelijk heel veel geld om al die vestigingen draaiende te houden. Dus de goedkoopste prijzen komen vaak van web-only winkels.

## Wat is je punt?

Waar ik heen wil is dit: mensen moeten hiervan bewust worden. Nu we nauwelijks meer met contant geld werken, is het hele besef van de grootte van een bedrag verdwenen. Je zou vandaag naar de winkel kunnen gaan, en iets kunnen kopen van 200 euro, maar als je morgen gaat is het ineens 300 euro. Dat is 100 euro verschil---dat is _gigantisch_! En je zal het alleen merken als je heel goed zelf onderzoek blijft doen.

Ik ben opgegroeid zonder bakken met geld, en ik heb geleerd om altijd zorgvuldig te zijn en heel veel zelf onderzoek te doen. Als ik iets wil kopen---zelfs al is het goedkoop---struin ik vele webwinkels af en lees ik de reviews en slaap ik er heel veel nachtjes over. Ik kan dat van harte aanraden, omdat je anders onbewust ineens honderd euro meer betaalt dan nodig, en met die honderd euro zou je zomaar weer voor een maand aan eten kunnen kopen.

**Voorbeeld!** Ik was op zoek naar een tekentablet. Overal waar ik keek was de prijs ongeveer hetzelfde: er zat hoogstens honderd of honderdvijftig euro verschil tussen. (Saillant detail: het was een duur ding, en de prijs ging richting de 1800 euro.) Ik was een beetje ontmoedigd, en ik vond het heel veel geld, dus ik had het heel lang uitgesteld. Totdat ik ergens een web-only winkel vond waar het ding 450 euro goedkoper was. De winkel was best bekend, betrouwbaar, zag er goed uit, en had ook gratis verzendkosten. 450 euro is een gigantisch bedrag, maar voor de winkels en de klanten is het inmiddels niet meer dan een getalletje. Het getalletje kan zomaar veranderen. Ik had het in eerste instantie dan ook niet eens opgemerkt.

Nu de prijzen met één druk op de knop compleet kunnen veranderen, lijkt het me verstandig als iedereen daar wat beter op let. Er zijn mensen die elke keer als ze boodschappen doen alle acties afgaan en vechten voor elke 10 cent, maar die het niet opmerken als ze zomaar pats boem 50 euro teveel betalen voor hun combi magnetron. Dat wilde ik vooral even kwijt.

**Voorbeeld!** Als laatste een grappig voorbeeldje. Ik was op zoek naar knuffel sleutelhangers (lang verhaal) op BOL.com, en vond kleine goedkope knuffeltjes. Ik vond het zonde om daar verzendkosten voor te betalen, dus ik besloot om er 4 te bestellen, zodat ik nét boven de nodige 20 euro uitkwam.

Ik liet het zitten---want ik had andere dingen aan mijn hoofd---en keek net opnieuw omdat ik ze toch wel wilde bestellen. Wat denk je? Ze zijn in de tussentijd _goedkoper_ geworden, waardoor ik net _onder_ de 20 euro uitkwam, en ik een heel extra knuffeltje moest kopen om geen verzendkosten te hoeven betalen :p

P.S. BOL.com heeft mijn geslacht ergens een keer veranderd van een man naar een vrouw. Althans, ik ben er zeker van dat ik het in eerste instantie goed had ingevuld. Nu weet ik niet meer wat zeker is. Wat is waar? Wat is niet waar? Ben ik een man? Ben ik een vrouw? BOL.com zet mensen tot nadenken.