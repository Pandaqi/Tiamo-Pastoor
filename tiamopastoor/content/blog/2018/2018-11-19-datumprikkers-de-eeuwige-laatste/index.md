---
title: 'Datumprikkers: De Eeuwige Laatste'
author: tiamopastoor
date: 2018-11-19T00:07:51+00:00
language: nl
categories:
  - Miscellaneous

---
De laatste jaren heb ik steeds meer en meer datumprikkers ingevuld. Avondje met vrienden? Datumprikker. Surprise? Datumprikker. Werken aan (school)project? Datumprikkertje!

Vroeger probeerde ik het nog uit de weg te gaan door gewoon een agenda te hebben en direct iets af te spreken. Maar dat plan viel in duigen toen bleek dat de rest al jarenlang geen agenda's meer had. Toen begon ik elke keer "ach joh, ik kan toch _altijd_" te zeggen. Dat was een leugen. Ik kon niet altijd. Sterker nog, ik kon opvallend vaak precies _niet_ op het moment dat anderen de afspraak hadden gepland.

Dus de laatste jaren vul ik trouw, en zo snel mogelijk, elke datumprikker in die op mijn pad komt. En na al die jaren ervaring heb ik een patroon ontdekt. En ik zou mezelf niet zijn als ik niet ook meteen een oplossing probeerde te vinden voor dat patroon.

_Wat is het patroon?_ In elke groep, ongeacht samenstelling of doel van de prikker, is er **één persoon** die de datumprikker weigert in te vullen.

Hij zegt dat ie het vergeten is. Hij zegt dat ie druk was. Maar zelfs na meerdere herinneringen, en wekenlang wachten, en mensen die passief agressieve berichten sturen, vult desbetreffende persoon het nog steeds niet in. Het is zo simpel. Bij een stuk of tien dagen aankruisen of je _wel_, _niet_, of _misschien_ kan. Maar ze doen het niet.

Deze persoon noem ik **de eeuwige laatste**.


En diens talent is niet beperkt tot datumprikkers. Deze persoon komt vaak ook als laatste aan op de afspraak, neemt als laatste iets mee, werkt als laatste aan zijn deel van het project. Als we nog met telefooncirkels werkten, verwacht ik dat deze persoon steevast aan het einde stond, omdat anders de helft van de telefooncirkel nooit werd bereikt. Op de middelbare school zou deze persoon als laatste klaar zijn met de toets, en als laatste zijn eten pakken in de pauze.

Je kan je eraan storen. Je kan geïrriteerd raken, gefrustreerd, en schreeuwen: "HOE MOEILIJK IS HET NOU". Maar dan kijken mensen je raar aan. Nog belangrijker: het is geen oplossing. Niets haalt de eeuwige laatste van de laatste plek af. (Het zit ook een beetje in de naam opgesloten.)

_Wat is wél de oplossing?_ De oplossing zit in het tweede deel van het patroon. Meestal, na een weekje wachten op deze persoon, gebeurt het volgende: iemand zegt "Oké Henk, iedereen kan nu op data X, Y en Z. Als jij ook op een van die kan, zitten we goed en leggen we de afspraak vast." (Ik parafraseer natuurlijk. Jammer genoeg slinkt het aandeel mensen die volzinnen schrijven en interpunctie begrijpen op WhatsApp met de dag. Het is eerder iets van: "Yo! Data zijn X Y Z. HENK, kan jij? <willekeurige emoji hier>")

Wat gebeurt er? De eeuwige laatste reageert _binnen vijf minuten_ met een vrolijke uitroep "Ik kan op datum X!" Vervolgens hoort men weer drie weken niks van die persoon, maar dat maakt nu even niet uit. Het probleem is opgelost! Met één kort berichtje is de datum geprikt. De afspraak zal plaatsvinden op datum X. Vreugde! Feest!

Dus, als je geen zin hebt om wekenlang te wachten, moet je zo snel mogelijk dat berichtje plaatsen. En als het niet werkt, gewoon de dag erna weer plaatsen. "Wij kunnen allemaal dan en dan. Kies iets." Mensen vinden het altijd makkelijker om een keuze te maken tussen twee à drie opties, dan om een hele lijst in te vullen, zeker als het niet hoeft. De laatste persoon van de groep hoeft de datumprikker niet meer helemaal in te vullen. Hij hoeft alleen uit de overgebleven data te kiezen.

Ik heb dan ook een **advies** voor de makers van de prikker websites (zoals _datumprikker.nl_). Implementeer onderstaand systeem:

> Wanneer alle leden van een groep de datumprikker hebben ingevuld, _behalve één persoon_, stuur die persoon dan een mail. Zeg in de mail dat iedereen heeft ingevuld en geef een lijst met de overgebleven data. Achter elke datum zet je een knopje met "dan kan ik ook!", en als de persoon erop klikt, wordt meteen de afspraak op die datum vastgelegd.

Ik weet zeker dat dit het datumprikken aanzienlijk versneld.

Als jij een mailtje krijgt met "_Je moet je lijst nog invullen! Doe nu! Waarom doe je het niet?!_", raak je waarschijnlijk geïrriteerd en doe je niks. Maar een mailtje met "_Hé, kies één van deze twee opties!_" maakt het makkelijk om gewoon eentje te kiezen.

En dat, mijn vrienden, is het probleem van de eeuwige laatste, en de oplossing. Althans, voor online datumprikkers.