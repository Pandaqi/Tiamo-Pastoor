---
title: Zelfstudie op de middelbare school
author: tiamopastoor
date: 2018-12-19T16:00:28+00:00
language: nl
categories:
  - Anecdotes

---
Ik heb op de middelbare school---om voor mij onbekende redenen---drie verschillende profielen tegelijkertijd gedaan. Dat betekende dat sommige vakken niet in mijn rooster pasten. Ik kon nooit naar die lessen komen en moest daarom een heel vak _zelfstudie_ doen.

(Zelfs toetsen moest ik op rare momenten maken. Eén keer liepen we in de pauze naar de docente om te overleggen, en de uitkomst van het gesprek was dat we eigenlijk diezelfde dag nog de toets moesten maken. Anders waren we te laat, of iets dergelijks. Volgens mij waren we gek genoeg om het nog te doen ook.)

Ik moest kiezen tussen _Biologie_ en _Economie_. Vanzelfsprekend koos ik voor Economie, want Biologie leek me het moeilijkere vak. (En ... heel misschien ... deed een meisje dat ik leuk vond wél Biologie maar géén Economie.)

Het eerste jaar van de bovenbouw (4e klas) kon ik met passen en meten nog naar de Economie lessen. Toen heb ik actief meegedaan, huiswerk gemaakt, boeken geopend, en uiteindelijk met een 7 het vak afgesloten. De twee jaar daarna (5e en 6e klas) kon dat niet meer. Ik moest het helemaal zelf doen.

Was dat een probleem? Nou, laat mij een foto tentoonstellen van wat ik zojuist heb teruggevonden:

![](/uploads/2018/12/ECONOMIEDICTATEN.jpg)

Zie jij wat ik zie? Allebei de dictaten zitten nog in het plastic. Ik heb ze nooit opengemaakt.

Nu hoor ik jullie denken: "maar ... maar ... hoe heb je dan zelfstudie gedaan? Je moet wel met een onvoldoende voor Economie zijn geslaagd!"

En jammer genoeg moet ik mededelen dat ik geen zelfstudie heb gedaan en gewoon met een 7 geslaagd ben.

_Waarom is dat jammer?_ Omdat het aangeeft hoe onzinnig het onderwijssysteem is. Dat je twee jaar lang bij economie kunt zitten, en net zoveel kennis hebt (en net zo voorbereid bent op toetsen) als iemand die niet eens zijn boeken uit het plastic haalt.

Terugkijkend had ik véél minder energie in school kunnen stoppen. Al die jaren boeken lezen en opgaves maken voor andere vakken? Onnodig! Ik had nuttige dingen kunnen doen! Ik had beter voor mijn gezondheid kunnen zorgen, meer tijd kunnen doorbrengen met vrienden/familie, eerder kunnen beginnen aan mijn muziek- of schrijfcarrière.

De maker van deze Economie dictaten (LWEO) plaatste altijd een minuscule samenvatting online van elk hoofdstuk. Ik heb niks anders gedaan dan die samenvattingen lezen en gokken wat er gevraagd ging worden. Ik scoorde mijn punten op het rekengedeelte (en het "begrip"-gedeelte), terwijl alle definities en terminologie mij gestolen konden worden. _Maximale winst_? Kruis de lijnen van marginale omzet en marginale kosten! (Ook wel bekend als: MO = MK!) _Koopkrachtpariteit_? Al sla je me dood!

Ik ben echt heel blij met die online hulpmiddelen. Ik vind dat alle methodes deze moeten hebben. Ze stelden mij in staat om met minimale moeite alle concepten genoeg te begrijpen voor een voldoende. (En nee, dat komt niet omdat ik extreem intelligent ben. Want dat ben ik niet. Ik had het weekend voor het Latijn examen al mijn boeken en vertalingen in mijn kluisje laten liggen. Dat is mijn intelligentieniveau.) Minimale tijdverspilling, maximale opbrengst.

Maar goed, het is maar al te makkelijk om af te geven op het onderwijssysteem, jullie willen vast oplossingen zien. Nou, je raadt het nooit, de oplossing is: _meer zelfstudie_. Ik vind dat ze leerlingen veel meer vrijheid moeten geven. Leerlingen mogen zelf kiezen welke vakken ze als zelfstudie doen (en welke niet). Bij zelfstudievakken hoeven ze niet op te komen dagen, of te bewijzen dat ze netjes hun huiswerk hebben gedaan. Ze hoeven alleen toetsen te maken en voldoendes te scoren. Ik denk dat alle leerlingen wel één of twee vakken hebben waarin ze gewoon zó goed zijn---of zó niet geïnteresseerd---dat ze echt niet hun tijd in het klaslokaal hoeven te verdoen.

Ondanks dat ik schrik van mijn boeken die nooit zijn uitgepakt, zie ik het ook als mogelijkheid. Leerlingen kunnen met zelfstudie beter hun tijd inrichten. Dingen doen die ze wél leuk vinden en die wél nut hebben, of dat nou school betreft of hun leven rondom school. (Veel docenten willen dit niet geloven, maar leerlingen hebben wel degelijk een heel leven buiten school.)

Bovendien kan ik deze boeken eventueel nog aan iemand anders geven. Ze zijn eigenlijk niet eens tweedehands :p