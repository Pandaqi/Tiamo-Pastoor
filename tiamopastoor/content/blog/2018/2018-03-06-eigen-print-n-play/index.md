---
title: Mijn Eigen Print ’n Play
author: tiamopastoor
date: 2018-03-06T13:58:21+00:00
language: nl
categories:
  - Games

---
Sinds de komst van internet en (soort van) betaalbare printers wordt "print 'n play" steeds populairder.

Ik heb mijn hele leven eigen spellen gemaakt en genoten van andermans "PNP games". Dus nu het zo makkelijk is om ze te delen, besloot ik om mijn eigen spellen ook mooi online te zetten! En gratis!

(Daarnaast ben ik een professioneel designer en hoop ik stiekem ooit een mooie opdracht te krijgen bij een spellenuitgever.)

Inmiddels heb ik zoveel eigen spellen en worden de pagina's zoveel bezocht, dat ik een hele aparte website heb opgericht voor mijn spellenstudio! Dit is de bijbehorende pagina: [Pandaqi Boardgames](https://pandaqi.com/boardgames)

## Wat betekent "print 'n play"?

Dat je een spel zelf kunt _printen_, uitknippen, en dan _playen_. Helemaal gratis! Je hoeft alleen de bestanden te downloaden, en de prijs van inkt en enkele vellen papier te betalen, en je hebt een heel nieuw spel in huis. (Nou ja, als je nog geen schaar hebt, moet je die ook kopen. Maar dan is de vraag: waarom heb je wel Wi-Fi, maar geen schaar?!)

Over het algemeen zijn dit dan ook geen gigantische spellen, maar simpele kaartspelletjes.


Zelfs "bekende spellen", die al jaren geleden professioneel zijn uitgegeven, zetten nu een "print 'n play" versie online voor een paar euro.

{{% example %}}
De speluitgever Patrick Leder (van "Leder Games") zet al zijn spellen gratis online als print 'n play! De spellen worden ook voor 40-50 euro verkocht. Dus het is nogal wat dat hij het gewoon online zet om zelf uit te printen. (Het enige wat je zelf hoeft toe te voegen zijn een paar houten kubusjes/poppetjes en eventueel dobbelstenen.)
{{% /example %}}

{{% example %}}
Een winkel bij mij in de buurt had een keer---als speciale actie---een kleine, zelf uit te knippen versie van _Kolonisten van Catan_. Het werkte bijzonder goed.
{{% /example %}}

{{% example %}}
Het spel "_The Game_" kun je makkelijk namaken door zelf een paar A4-tjes vol te schrijven met de cijfers 2-100 en vervolgens uit te knippen. Het is een heel simpel spel, maar al jaren één van mijn favorieten.
{{% /example %}}

{{% example %}}
Het spel "_Secret Hitler_" is vanaf het begin altijd al te downloaden geweest van de officiële website: [Secret Hitler PNP](https://secrethitler.com/). Mocht de naam je afschrikken: je bent niet de enige. Ik denk dat het spel veel populairder zou zijn als het een andere titel had. Maar wees niet gevreesd: het is gewoon een onschuldig en simpel sociaal deductiespelletje.
{{% /example %}}

{{% example %}}
Iemand houdt al jarenlang een _gigantische_ lijst PNP spellen bij op deze link: [Print 'n Play News](https://boardgamegeek.com/blog/2020/2020-print-and-play-games-news). Sommige van deze creaties zijn---zo moet ik toegeven---niet al te best. 

(Ik denk dat het de bordspellenwereld enorm zou helpen als Print 'n Play games betere art/graphics hadden. Want de mechanismes en concepten die mensen vaak bedenken zijn wél goed.) 

Maar hier en daar zitten er geweldige dingen tussen, waarvan je je afvraagt waarom het niet écht uitgegeven wordt.
{{% /example %}}

## Geweldig! Waarom doet niet iedereen dat?

Het grote nadeel is natuurlijk dat de _kwaliteit_ niet gegarandeerd is. Zelf geprinte en geknipte spelonderdelen zijn niet hetzelfde als professioneel geprinte kaarten.

Het spel zelf heeft ook niet altijd een kwaliteitscontrole gehad. Als een spel professioneel gepubliceerd wordt is het al honderden keren gespeeld en getest op werkelijk alles. (Sterker nog, als jij jouw spel wilt laten publiceren, moet de basis al extreem goed zijn om überhaupt op te vallen.)

Maar als mensen het "print 'n play" maken, hebben ze voor hetzelfde geld een uurtje in Paint lopen klooien, het een fancy titel gegeven, en geüpload naar een spellenwebsite.

Laten we, echter, niet al te pessimistisch zijn. De kwaliteit van deze spellen wordt steeds hoger, en dat is natuurlijk geweldig. Zelfs mensen met een laag budget kunnen spellen kopen en spelen, en zelfs heel bijzondere spellen (die anderzijds nooit zouden worden uitgebracht) krijgen een kans. Ik wil hier ook aan bijdragen, en daarom zet ik alles wat ik maak online.

## Feedback en andere vragen

Als je feedback of vragen hebt over de spellen, wees dan vooral niet bang om ze te stellen! Laat een berichtje achter onder dit artikel of stuur mij een mailtje (zie de [Over][3] pagina).

Sinds het schrijven van bovenstaand artikel (inmiddels enkele jaren geleden), ben ik alleen maar beter en actiever geworden in de spellenwereld. Mijn "bordspellen" pagina bevat nu enkele spellen (de nieuwste) waarvan ik denk dat ze heel goed zijn en waarvan ik weet dat iedereen om mij heen er veel plezier aan beleeft.

(De rest van mijn werk speelt zich af rondom het ontwikkelen computerspellen, maar dat kent natuurlijk redelijk veel overlap. Zie mijn studio website voor meer informatie: [Pandaqi---Indie Game Studio][4])

Ik zou het heel gaaf vinden als ik nóg meer mensen met deze spellen kan bereiken! Dus als je een van mijn spellen speelt, laat het dan vooral weten aan mij, of je vrienden, of je buren. Vertel het gewoon aan _iemand._

Desalniettemin ben ik niet perfect en nog steeds lerende.

De hele reden dat ik begon over "kwaliteitscontrole" is dan ook dat mijn spellen fouten kunnen bevatten, of onduidelijkheden, of in bepaalde samenstellingen saai/stom zijn om te spelen. Ik heb elk van mijn spellen natuurlijk getest binnen eigen kringen totdat ze daar heel goed werkten. Maar ik heb niet de capaciteit om met allerlei verschillende groepen honderden playtests te doen.

Natuurlijk staat het je vrij om zelf regels te veranderen, of kaarten bij te printen, of je eigen ideeën door te voeren. Mocht je het spel hebben gespeeld, en opmerkingen hebben, laat het dan vooral weten. Er is een reden dat ontwerpers van computerspellen hun spel door duizenden anderen laten testen voordat ze het uitbrengen---de testers vinden sowieso heel veel fouten die de makers zelf hadden gemist (zelfs al werken ze 3 jaar aan het spel).

 [1]: https://pandaqi.com/boardgames/
 [2]: /uploads/2019/09/Slingerende-Schoten-Naamlogo-final-jpg_result.webp
 [3]: /info/about/
 [4]: https://pandaqi.com