---
title: Overig
author: tiamopastoor
date: 2021-02-25T11:48:32+00:00

---
Dit blog is vooral bedoeld voor al mijn _schrijfwerk_.

Toch vind ik het een goed idee om ook een paar _andere_ dingen hier onder de aandacht te brengen:

_Waarom?_ Dit blijft een _persoonlijk_ blog. Het is zelfs al lange tijd mijn grootste en meest bezochte website. (Hoewel hij steeds meer wordt ingehaald door andere projecten.) 

Het is heel leuk dat ik inmiddels meerdere grote websites heb, elk toegespitst op hun eigen vakgebied, maar ik ben eigenlijk iemand die het liever knus en persoonlijk houdt.

Dus bij deze een paar aanbevelingen!

Ten eerste [mijn pagina waarin ik in detail mijn werkwijze uitleg](https://nietdathetuitmaakt.nl/mijn-werkwijze/). (Algemene gewoontes, maar vooral de software/hardware die ik gebruik en waarom.)

## Overblijfselen van mijn studie

Ik had een tyfushekel aan die studie, al voordat ik werd gedwongen eraan te beginnen, en het was de grootste fout van mijn leven. Maarja, als je dan zoveel tijd eraan weggooid, moet je eigenlijk ook kijken of je er nog het meeste uit kan halen.

  * [Mijn scriptie][1] (voor mijn studie Technische Wiskunde). 
  * Mijn studieadviseur, Sandra Bruin, is altijd erg aardig voor me geweest en heeft zelfs mijn eerste prentenboek toen gekocht (omdat ze het toevallig voorbij zag komen). Mocht je haar tegenkomen, of de kans krijgen met haar te werken, dan zit je goed.
  * Mijn universiteit was eigenlijk ook prima (de TU/e). Zeker als ik luister naar verhalen van andere universiteiten. Alleen jammer dat het onderwijssysteem an sich mislukt is, en ik, om het een laatste keer te herhalen, _niet wilde studeren_.
  * Ik heb een aantal artikelen geschreven op dit blog over simulaties (of met een soort wiskundig onderzoek) ... maar als ik daar nu op terugkijk, zie ik dat ze van geen kant kloppen. Ik was nooit een goede wiskundige. Ik ontwijk nog steeds de wiskundige kant van computerspellen maken, omdat ik er gewoon altijd op vastloop. En het feit dat ik een diploma heb met behoorlijk goede cijfers, bewijst alleen dat diploma's waardeloos zijn.

Maar het enige (en belangrijkste) positieve overblijfsel van de studie: mijn vriendengroep en een reeks ervaringen die mij een wijzer persoon hebben gemaakt. 

Ik weet nu wat gezondheid waard is. Ik weet wat _tijd_ waard is. Ik weet hoe slecht het onderwijssysteem is en hoe je _wel_ nieuwe vaardigheden en kennis leert. Dus deze 6-jarige-gigantische-levensfout zal hopelijk voorkomen dat ik ooit weer een fout van dat formaat maak. En oh ja, ik ga in elk mogelijk project zeiken over het onderwijs, dat is de Tiamo-garantie :p

## Spelletjes

Ik ben een groot fan van coöperatieve spellen. Zo kan ik altijd het spel [Overcooked][2] aanraden aan vrienden en families, maar ook alle [LEGO spellen][3] zijn geweldig. (Als we toch bezig zijn: koop een paar goedkope USB controllers en stop die in je computer. Zo kan je altijd met 2-4 mensen samen superleuke spellen spelen! Zonder gepriegel met een muis of toetsenbord!)

Natuurlijk heb je ook coöperatieve bordspellen. Persoonlijk kan ik [Kitchen Rush][4] aanraden, of de [Magic Maze][5] spellen, of iets anders wat een goede rating krijgt online :p

Ik vertel dit omdat **spellen geweldig zijn.** Het is uitdagend en leuk, en tegelijkertijd een ideale manier om tijd door te brengen met je dierbaren. Véél leuker dan eens in de zoveel tijd met z'n allen rond een suf diner gaan zitten. En als de spellen **coöperatief** zijn, dan is het vaak voor alle leeftijden geschikt en kan werkelijk iedereen meedoen. (Want er zit geen competitief element in én de "betere" kunnen de "slechtere" helpen of compenseren.)

Veel mensen geven het geen kans. Of ze _weten_ niet eens wat er bestaat en wat mogelijk is. Maar vertrouw mij: koop een goed spel (voor hoogstens 20-40 euro), en je haalt er véél meer uit dan welke andere vorm van entertainment dan ook. 

(Ik bedoel: ga met 4 mensen naar de bioscoop, en je bent hetzelfde bedrag kwijt voor 2 uurtjes zitten en naar een scherm kijken. Dan kies ik toch voor een interactief spel, waarbij je iets _doet_ en _nadenkt_, dat elke keer _anders_ is, en dat je honderden keren kan spelen.)

## Sporten

Vanwege mijn gezondheidsproblemen, sport ik al sinds mijn 11e minstens 1-2 uur intensief elke dag. Meestal betekende het een uur rondrennen met een voetbal in de achtertuin, maar als ik een tegenstander kon vinden ging ik graag _tafeltennissen_. Natuurlijk fietste ik ook elke dag een uur naar school (best wel hard, altijd tegenwind natuurlijk), en om eerlijk te zijn: sinds dat is weggevallen, ben ik toch een beetje aangekomen. En onrustig, soms.

Waarom vertel ik dit? Nou, het is best een significant deel van mijn leven. Elke dag, zonder uitzondering 1-2 uur kwijt met sporten. Zoiets definieert je hele leefstijl en dagrooster. 

Ik kan niet een "reguliere kantoorbaan" nemen, want zo lang kan ik niet achter een scherm zitten, en ik houd waarschijnlijk geen tijd over voor de hoeveelheid die ik sport en slaap. En mocht je ooit met mij willen samenwerken, of mij tegenkomen in je leven, zal je meteen merken hoe mijn leven wordt beheersd door sporten en gezondheid.

Maar ik wil vooral vertellen dat dit _een hele goede gewoonte is gebleken_. Toen ik langs allerlei dokters ging, merkten ze allemaal op dat ik een geweldige conditie had, dat ik een lichaam had van iemand die 5 jaar jonger was, etcetera.

Ik blijf het maar zeggen: _wij horen elke dag minstens een half uur intensief te sporten_. Als je dat niet doet, weet ik niet wat er in je hoofd omgaat. Veel mensen vertellen zichzelf dat zij het niet nodig hebben. Of ze kopen dure pillen of zogenaamd "supervoedsel" en denken dat het wel goedkomt.

Nee, sport elke dag. Je lichaam gaat automatisch vragen om genoeg (en beter) voedsel, dus dat komt goed. En je bent aan het einde van de dag daadwerkelijk moe en voldaan, dus je slaapt goed. MAGIE! EN DAT HELEMAAL GRATIS!

_Maar, huh, als de dokters zo positief zijn, wat zijn dan je gezondheidsproblemen?_ Een raadsel, dat is wat het is. Nee, mijn bovenrug is (waarschijnlijk na een ongeluk) scheefgegroeid, met als gevolg dat een hoop belangrijke zenuwen compleet ontregeld zijn en regelmatig worden afgekneld. Ja, tegen stemverlies, wazig zicht, en een compleet verschil tussen de linker- en rechterkant van mijn lichaam ... daar kan goed sporten niet tegenop.

_Maar_, sporten kan het wel voor een groot deel opvangen. Het moment dat ik elke dag zware oefeningen ging doen voor mijn bovenlichaam (opdrukken, aan zo'n stang optrekken, je kent het wel), kreeg ik binnen de kortste keren minder klachten, en kon ik dingen die ik al de jaren daarvoor niet of nauwelijks kon.

## Favoriete artiesten? Inspiratie?

Mensen vragen mij vaak, als ze erachter komen wat ik voor werk doe, wat mijn favoriete artiesten/schrijvers/kunstenaars zijn. Wat mijn inspiratie was om dit werk te gaan doen, of wie mijn rolmodellen waren.

En ik heb nooit een antwoord. Want ik heb jaren geleden gemerkt dat ik een **producent** ben en geen **consument**.

Ik maak elke dag kunst. Ik bedenk talloze ideeën en probeer ze volle bak uit te werken. Het is behoorlijk _zeldzaam_ dat ik muziek luister, of een boek lees, of een film kijk. Ik moet dat echt inroosteren ... en zelfs dan gebeurt het alleen als ik moe ben en even geen inspiratie heb voor een ander project.

Inspiratie is overal. Als je een creatief brein hebt, dan kan je de kleinste dingen zien, en je hoofd bedenkt er meteen meer bij. Zo las ik laatst een kort stukje over Corona en algemene gezondheid, en \*pats boem\* twee best wel goede ideeën (voor een verhaal en spel). 

Dus tja, als je mij vraagt: "oh, ken jij persoon A en B? Of heb je film X gezien? Oh, die moet je echt zien!"

Dan is mijn antwoord vrijwel altijd: "ik heb geen idee waar je het over hebt, maar ik zal kijken of ik voor het einde van dit decennium tijd kan inroosteren voor die film"

(Als je echt aanbevelingen wil van mij, dan moet je het blog een beetje volgen :p Uit alle voorbeelden, anekdotes en opmerkingen kan je best een hele rits kunstenaars halen die ik dus blijkbaar ken en volg.)

## Wat een rare pagina is dit

Ben ik met je eens. Dat krijg je als je persoonlijk wordt: een verhaal dat alle kanten op gaat over specifieke dingen die _voor mij_ belangrijk zijn.

Maar deze pagina was eerst maar drie regels tekst + een link naar mijn scriptie + een link naar mijn eerste twee albums. Maar toen haalde ik de link weg naar de albums, want ik had eindelijk een eigen muziekwebsite opgericht. 

En dus stond er alleen nog de link naar mijn scriptie. En dat vond ik al helemaal stom. Gaan mensen straks denken dat ik daar trots op ben en een baan wil in de wiskunde. Dat moeten we _zeker_ niet hebben!

Dus vandaar.

 [1]: https://nietdathetuitmaakt.nl/overig/scriptie/
 [2]: https://store.steampowered.com/app/448510/Overcooked/
 [3]: https://www.lego.com/nl-nl/games
 [4]: https://boardgamegeek.com/boardgame/287938/kitchen-rush-revised-edition
 [5]: https://boardgamegeek.com/boardgame/209778/magic-maze