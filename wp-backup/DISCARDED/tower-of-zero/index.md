---
title: Tower of Zero
author: tiamopastoor
date: 2018-03-04T15:11:31+00:00

---
Dit kaartspel heb ik ooit op de middelbare school bedacht, samen met een klasgenote. Toentertijd waren we erg melig, en jong, en dachten dat we het beste spel ooit hadden gevonden.

In de jaren daarna hebben we het nog vaak gespeeld tijdens tussenuren. We hadden zelfs een soort "uitbreidingen" toegevoegd en regels aangescherpt! Uiteindelijk besloot ik om fatsoenlijke kaarten te ontwerpen en de complete spelregels te schrijven.

Jammer genoeg werd ik daarna volwassen, en moest ik volwassen dingen gaan doen, waardoor ik dit grappige spelletje nooit meer speelde. Achteraf gezien is het misschien maar goed dat ik doorging met mijn leven. Het spel werkt en kan hilarisch zijn, maar vooral als je in een vrolijke bui bent (en het geluk aan je zijde hebt).

Ik zet het spel dan ook vooral op de website als "leermoment". Als je dit leest heb je er hopelijk iets aan om mijn oude ontwerpen te zien en mijn leerproces te lezen. Dat heeft er namelijk voor gezorgd dat de spellen die ik nu maak _duizend keer beter zijn_.

## Waar kan ik downloaden?

Het spel staat in deze Google Drive folder: [Tower of Zero][1]

  * Het bestand **Final Printables** zijn de kaarten om te printen
  * Het bestand **Spelregels** bevat de spelregels.

Je hoeft slechts de kaarten te printen en uit te knippen.

## Over het spel

Het doel is om, wanneer alle kaarten op zijn, de meeste punten te hebben. Je wint punten door _stapels _te winnen. (Elke kaart in jouw stapels is één punt waard aan het einde.)

Hoe win je een stapel? Door een "0" bovenop de huidige stapel te leggen.

Hier komt dan ook de naam van het spel vandaan.

_Opmerking:_ er zijn natuurlijk wel manieren om een "0" te blokkeren. Als geen enkele medespeler zo'n manier kan uitvoeren, heb je de stapel definitief gewonnen. Maar het is zeldzaam dat iemand zo'n tactiek succesvol uitvoert.

## Opmerkingen

Dit was de eerste keer dat ik serieus een spel probeerde uit te werken. Ik heb dan ook de volgende dingen geleerd:

  * **Nooit oude versies weggooien.** Ik heb alleen nog maar deze uiteindelijke spelregels + printklaar document. Daardoor weet ik dus niet hoe dit spel is geëvolueerd, en of er misschien nog oude spelregels/aantekeningen zijn die van belang zijn. Daarnaast had ik de kaarten in hogere kwaliteit moeten maken, want nu zijn ze wat klein en kan tekst slecht leesbaar zijn.
  * **Kaarten balanceren is lastig.** Ik heb mijn best gedaan om een zinnige verdeling van kaarten te maken, maar enkele testpotjes hebben uitgewezen dat onhandige situaties nog steeds kunnen optreden. Sommige kaarten zijn te sterk en zitten er teveel in, sommige kaarten zijn veel te zwak. Dit leidt tot het volgende punt ...
  * **Dit is geen serieus spel.** Tactiek gaat je weinig helpen hier, en als je wint dan is dat waarschijnlijk het gevolg van drie rondes aan bizarre gebeurtenissen. Het is een gemeen spel gemaakt om snel te spelen en grappige situaties te krijgen. (Kijk maar naar de speciale nulkaarten: bij één van de kaarten moet je de bovenste 10 kaarten van je gewonnen stapel weggooien, wat in veel gevallen betekent dat je dus maar één kaart overhoudt die je punten oplevert.) Het spel is dan ook saai en slecht als je het wél serieus gaat spelen.
  * **Verminder de hoeveelheid kaarten.** (Iets wat mij met dit spel dus niet is gelukt.) Ik kwam laatst een spellenmaker tegen die dat een beetje in het extreme trok, en complexe spellen maakte met hoogstens 18 of 24 kaarten. Het gevolg is wel dat deze spellen ideaal waren om zelf te printen, en heel makkelijk te leren en mee te nemen. Bij alle spellen die ik hierna heb gemaakt probeerde ik de hoeveelheid kaarten te verminderen.
  * **Grafische details.** Verhoog het contrast van kaarten, zodat je meteen kan zien wat iets voorstelt, én het eventueel in zwart-wit kan worden geprint. Zoek daarnaast een ontwerp waardoor je niet makkelijk door de achterkant kan kijken. (Zo zijn er bijv. ook veel spellen waarbij je aan de reflectie op de tafel kan zien wat voor kleur aan de onderkant van een kaart/fiche zit.)
  * **Spelregels schrijven is een kunst.** Schrijf kort en bondig. Gebruik vaste en duidelijke terminologie. ("Die persoon valt die persoon aan, en dan krijgt die persoon een punt aftrek" is niet oké.) Gebruik liever teveel lijsten, tussenkopjes, en voorbeelden, dan te weinig. Vaak weet jij---als bedenker van het spel---heel veel details die je vergeet op de spelregels te zetten.

 [1]: https://drive.google.com/drive/folders/1RaEAg9BHzz7kwPYO2SvhCOpDhRy9NFeX?usp=sharing