---
title: Pandaqi Blog
author: tiamopastoor
date: 2020-08-07T11:46:42+00:00
featured_image: /uploads/2019/12/pandaqi_gamestudio_header_result.webp

---
Mocht je plezier beleven aan dit blog, dan heb ik een verrassing voor je: ik heb nóg een blog!

> Dit is de link: <a href="https://pandaqi.com/blog/">**Pandaqi Blog---About (Board)Games**</a>

Het blog bestaat "pas" sinds maart 2020, maar is eigenlijk nu al gigantisch. Het bevat, na dit blog, het meeste schrijfwerk dat ik ooit heb gedaan. Dus het leek me logisch om er op dit blog ook eventjes iets over te zeggen.

(... tot mijn grote verbazing had ik na een paar maanden al bijna 100,000 woorden op dat blog! En dan tel je nog niet eens alle plaatjes en codevoorbeelden!)

Dus, heb je mijn spellen geprobeerd of ben je gewoon geïnteresseerd hoe dat allemaal tot stand komt? Check dit blog! (Ik zal er op _Niet Dat Het Uitmaakt_ niet zoveel over schrijven, want dat zou dubbelzinnig zijn.)

### Over welke spellen praat je?

Het blog is in het Engels en praat exclusief over mijn werk als _spellenmaker_.

Ik schrijf hoe bepaalde computer- en bordspellen die ik maak tot stand zijn gekomen, zowel de _algemene dingen_ (waar komt het idee vandaan? hoe ging de ontwikkeling? wat zou ik de volgende keer anders doen?) als de _technische dingen_ (met welke code heb ik een website gemaakt die een willekeurig speelbord kan genereren?)

Dit doe ik in het Engels, omdat de rest van de website en de projecten dat ook zijn. En zodat de hele wereld ervan kan genieten!

### Waarom schrijf je _devlogs_?

Enerzijds hoop ik hiermee anderen te helpen. Het geeft een realistisch beeld van het proces, ik probeer zoveel mogelijk tips en principes te geven die ik gebruik, en misschien inspireert het.

Anderzijds helpt het mezelf enorm. Als ik vastzit hoef ik vaak alleen maar een halfuurtje precies op te schrijven _wat het probleem is_ en wat _leuke oplossingen zouden zijn_, en voilà: er komt iets bruikbaars uit waarmee ik verder kan!

### Wat is Pandaqi?

Het is toevallig de gebruikersnaam waarmee ik mijn allereerste computerspellen online zette. Zodoende ben ik bekend geworden met die titel---ik sta bijvoorbeeld onder die naam in een boek over spellen waaraan ik heb meegeschreven---en het voelt als een slecht idee om dat nu nog te veranderen.