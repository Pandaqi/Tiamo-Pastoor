---
title: Scheve Schapenschutters
author: tiamopastoor
date: 2018-03-04T15:32:13+00:00

---
Het idee voor dit spel begon toen ik in de woonkamer zat te werken. Mijn broertje en zusje speelden een zelfverzonnen spel. Ik hoorde de geweldige zin "nee, het doel is niet om elkaar te raken, we moeten doen alsof we elkaar raken en dan _net_ missen!"

Toen dacht ik: dat is een grappig idee! Een spel waarbij je iets juist nét niet moet doen, maar dan wel zo goed mogelijk net niet. Het was net zomervakantie, dus ik had een gat waarin ik niks had gepland en het spel kon uitwerken.

Uiteindelijk ben ik vooral blij met het originele idee en hoe mooi de kaarten/spelregels zijn geworden. Het spel speelt prima, en iedereen waarmee ik het speelde heeft zich hartstikke goed vermaakt, maar het is verre van perfect. (Zoals altijd nodig ik je dan ook uit om het te spelen en feedback te geven!)

## Waar kan ik downloaden?

Alle bestanden zijn te vinden in deze Google Drive folder: [Scheve Schapenschutters][1]

  * De kaarten zijn te vinden in&nbsp;**[KAARTEN] Scheve Schapenschutters**
  * De spelregels zijn te vinden in&nbsp;**[REGELS] Scheve Schapenschutters**

Zoals gewoonlijk: print het, knip het, en spelen maar!

## Over het spel

De persoon die het zwarte schaap niet raakt met zijn pijl, maar er wel het dichtste bij zit, wint.

_Hoe bepaal je het verloop van je pijl?_ Om de beurt legt iedereen gedekt "routekaarten" op, waarop pijlen staan. Als 3 kolommen zijn gevuld, worden ze allemaal tegelijk omgedraaid, en ieders pijl moet de gelegde kaarten volgen.

Met een beetje geluk gaat jouw pijl de richting op die je wilt. Met een beetje pech heeft de rest het voor je verpest en vliegt je pijl ineens compleet de verkeerde kant op.

Dit gaat door totdat iedereen binnen is en dus een schaap heeft geraakt.

## Opmerkingen

Het kostte iets van 2 dagen om van idee, naar uitwerking, naar spel te gaan. Dat is erg snel. Dat is zelfs veel te snel. Verrassend genoeg ziet het spel er goed uit, en werkt het prima, maar ik had er wel meer uit kunnen halen.

Net zoals bij mijn eerste spel dat ik ooit bedacht, is er de mogelijkheid dat mensen in rare situaties terechtkomen (waardoor ze te ver achter komen te liggen, of te makkelijk winnen). Ook zijn er enkele bijzondere situaties waarover mijn spelregels tegenstrijdig zijn.

Ik vond geen elegante manier om dit op te lossen, en zag dat het ook geen groot probleem was voor de mensen waarmee ik speelde, dus ik heb het zo gelaten. Een oplossing zou waarschijnlijk vereisen dat ik het hele basisidee ( = de onderliggende mechaniek van kaarten leggen die de route van de pijl bepalen) moest veranderen of verbeteren.

**Concrete bevinding:&nbsp;**de schapen liggen gedekt, dus je weet aan het begin niet waar het zwarte schaap ligt. Er zijn actiekaarten om dit te ontdekken, maar daar zijn er "maar" een klein aantal van. Oftewel, ik had eigenlijk meer van die kaarten erin moeten stoppen, afhankelijk van je aantal spelers. (Want, gewoon blind 20 van die kaarten erin gooien, maakt potjes van 3 a 4 spelers wel héél simpel.)

Verder vind ik de spelregels erg mooi. (Ik gebruikte voor het eerst plaatjes + voorbeelden + opmaak, in plaats van een kaal Word-document.) Desondanks moet ik nog steeds verbeteren in het schrijven van duidelijke (niet-zichzelf-tegensprekende) handleidingen.

 [1]: https://drive.google.com/drive/folders/1yJbIUK9qwnrBAYcAKHEJSxqEoeRvS_Hc?usp=sharing