---
title: Naïvigatie
author: tiamopastoor
date: 2019-02-22T15:46:23+00:00
featured_image: /uploads/2019/02/Naivigation-LOGO-v4-01_result.webp

---
Ben jij een fan van op tijd op je bestemming terechtkomen? Gebruik je vaak je TomTom? Bestuur je altijd met meerdere personen tegelijkertijd dezelfde auto? Rijd je graag van de weg af om lekker door de zee te racen? Dan is dit spel voor jou!

## Wat is het idee?

In **Naïvigatie** draait het allemaal om een auto van A naar B rijden. Dat klinkt simpel, totdat je realiseert dat de route nog niet bekend is, iedereen tegelijkertijd de auto bestuurt, en je veel strafpunten krijgt als je de navigatiekaarten niet opvolgt. En het telt niet als de auto halverwege de route al _total loss_ is.

### De drie varianten

Het spel heeft drie verschillende varianten, waarvan er twee _coöperatief_ zijn en eentje _competitief_.

In het&nbsp;**basisspel** speel je allemaal in hetzelfde team. Je bestuurt samen de auto door elke beurt kaarten uit je hand gedekt neer te leggen. Vervolgens worden deze "aanwijzingen" van links naar rechts omgedraaid en uitgevoerd. Het probleem? Je mag niet communiceren met je teamgenoten over je kaarten. Het andere probleem? Elke keer als je de huidige navigatiekaart negeert gaat de klok véél vooruit. Misschien vindt de navigatie dat je de "eerste afslag rechts" moet nemen, maar vinden jouw kaarten dat dat helemaal niet kan.

In **variant 1** speel je twee teams. Het ene team bestuurt opnieuw de auto; het andere team regelt deze keer de route + navigatie. Om het spel niet té makkelijk te maken moet de auto wel langs 3 geheime bezienswaardigheden worden geleid vóórdat het over de eindstreep mag. Hierdoor wordt het spel meer strategisch en tactisch, zolang je goed samenwerkt.

In **variant 2** speel je weer twee teams ... die tegen elkaar racen! De auto die als eerste op de eindtegel belandt heeft gewonnen. Je kunt de andere auto van de weg botsen, kaarten stelen die ze nodig hebben, of juist kaarten in hun stapel stoppen die ze _niet_ willen hebben.

Kortom: navigatiechaos voor de hele familie.

## Waar kan ik downloaden?

Bezoek de officiële pagina voor alle informatie en bestanden: [Naivigation (Pandaqi Games)][1]

Hier staat ook een mooie, grote Download-knop die je naar de bestanden leidt.

Als je de spelregels hebt geprint, en van plan bent de pagina's aan elkaar vast te nieten, raad ik aan om de laatste bladzijde (de bijlage) los te houden. Mensen zullen deze namelijk de eerste potjes regelmatig raadplegen.

Bovendien staan aan de zijkant van de eerste pagina en de bijlage nummers die je moet gebruiken bij het op volgorde neerleggen van kaarten. (Een van de belangrijkste onderdelen van het spel is dat alle spelers gedekt kaarten op een rij leggen. Vervolgens worden die onthuld en gebruikt om de auto te verplaatsen. Met veel spelers is het dan handig om een genummerde rij te hebben waar je de kaarten tegenaan legt, anders vergeet je al snel op welke positie een kaart precies lag.)

_Opmerking:_ ik heb "variant 1" en "variant 2" nog niet dezelfde facelift gegeven als het basisspel. Die spelregels zijn nog geschreven in Microsoft Word en zijn minder getest. Het heeft ongeveer anderhalve maand gekost om het basisspel helemaal klaar te krijgen, dus verwacht dat het nog minstens anderhalve maand kost om die andere twee varianten te doen.

## Ontwikkelingsproces

Ik schrijf altijd graag op wat ik heb geleerd. Daar leer ik zelf veel van, maar ook iedereen die dit leest. (Daarnaast hoor ik altijd graag het verhaal achter verhalen/muziek/spellen/etc. Meestal zijn er hele leuke, spannende of interessante anekdotes te vertellen over zulke projecten.)

Dit is de link naar de pagina: [**[Ontwikkelingsproces] Naïvigatie**][2]

 [1]: https://pandaqi.com/naivigation
 [2]: http://nietdathetuitmaakt.nl/bordspellen/naivigatie/ontwikkelingsproces-naivigatie/