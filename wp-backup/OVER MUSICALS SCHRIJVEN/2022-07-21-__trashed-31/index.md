---
title: 'Privé: Over musicals schrijven I'
author: tiamopastoor
date: 2022-07-21T13:49:28+00:00
language: nl
draft: true
private: true
categories:
  - Miscellaneous

---
Sinds enkele weken geleden kan ik (met enige trots) zeggen dat ik een eigen musical geschreven heb. Sterker nog, ik heb de eerste versie een half jaar geleden al afgeschreven. Vervolgens liet ik hem maandenlang liggen, en heb hem toen helemaal nagekeken op fouten en verbeterd waar mogelijk, dus in zekere zin zijn we nu bij versie 2.0 van de musical.

Tussen het schrijven van de musical, en het verbeteren, zijn een aantal dingen gebeurd. Ik heb een hele hoop (fictie) verhalen geschreven, met uiteenlopende onderwerpen en stijlen. Ik heb ontelbaar veel ideeën voor andere musicals/toneelstukken gekregen, en geprobeerd om daar alvast vorm aan te geven. Ik heb geprobeerd meer te leren over goed schrijven, verhalen structureren, personages neerzetten, humoristische situaties creëren, en muziektheorie. Al met al merkte ik dat ik een ander persoon was geworden toen ik mijn musical terug las :p

Wat ik eerst een hele goede scene vond, werd ineens een slap stukje, misschien zelfs helemaal onnodig. Wat ik eerst een goed nummer vond, blijkt nog veel strakker en beter te kunnen. Waar ik eerst dacht dat ik elk personage goed en uniek had neergezet, bleken ze allemaal toch nog een beetje zoals mij te praten en denken en doen. Ik kwam erachter dat het eigenlijk een wonder was dat ik deze musical af had gekregen, en dat hij niet waardeloos was, want ineens was ik niet meer zo zeker over mijn vaardigheden.

Dus ga ik nu proberen om uit te leggen wat ik heb geleerd over musicals schrijven. In deze reeks ga ik uitvinden wat je het beste wel en niet kunt doen, in de hoop mezelf en anderen te helpen. (De reeks zal vooral gericht zijn op musicals, maar is ook toe te passen op toneelstukken, of andere vormen van scripts.)


## Waarom?

Zoals altijd, moet je beginnen met het&nbsp;_waarom_. Waarom wil je dit verhaal vertellen? En waarom vertel je het verhaal in in deze vorm? (Als in: in de vorm van een musical of toneelstuk, in plaats van bijvoorbeeld een film, of tv serie, of boek, of muziekalbum.)

### Waarom theater?

De tweede vraag is makkelijker om in het algemeen te beantwoorden. Een stuk in het theater heeft de volgende voordelen:

  * Interactie met publiek is mogelijk. (Verschillende locaties, zalen, of publiek kunnen op een andere manier benaderd worden.)
  * Men ervaart het stuk in een groep. (Zeker als het toneelstukken grappen heeft, helpt het enorm om samen met anderen te lachen.)
  * Men zit er dichter op, en ervaart het meer/grootser. (Om diezelfde reden gaan mensen films kijken in de bioscoop, in plaats van dat ze even wachten om hem thuis te kijken.)
  * Zang en dans ontstaan veel natuurlijker, en komen beter binnen. (Natuurlijk, een film kan ook ineens overspringen naar zang, maar het is niet hetzelfde als iemand die live voor je op het podium een prachtig nummer eruit gooit.)
  * Het is elke avond net een beetje anders.

Al met al is de grootste reden&nbsp;_emotie_. Een stuk in het theater wekt veel beter emoties op---van blijdschap, van verdriet, van woede, van angst, en ga zo maar door. Als je een stuk hebt geschreven, en uiteindelijk voel je niet of nauwelijks een emotie bij dat stuk, dan is er iets mis gegaan. Een grappig bedoeld toneelstuk moet écht ongelofelijk grappig zijn, een toneelstuk met een verdrietig verhaal moet mensen in tranen krijgen. Theater kan een aantal dingen die geen ander medium op die manier kan.

### Waarom wil ik dit verhaal vertellen?

De eerste vraag is moeilijker te beantwoorden. Vaak heeft een musical een _thema_, plus meerdere&nbsp;_subthema's_. Denk maar aan je favoriete musical, en je kunt meestal meteen zeggen waar het over gaat. (Soms ook omdat het er wel _erg_ dik op ligt, en het letterlijk in advertenties wordt genoemd.)

_Fiddler on the Roof_ gaat over traditie, en liefde.&nbsp;_Les Miserables&nbsp;_gaat over God en goede/foute moraal, met een subthema van revolutie en liefde. _RENT_ gaat over leven met AIDS, met subthema's als het Boheemse leven en weer liefde. (Liefde komt werkelijk overal terug.)

Maar goed,&nbsp;_thema_ is zo'n lekker vaag woord. Wat moet je met een thema? Waarom wil je thema's behandelen in een stuk entertainment? Omdat mensen dat op waarde schatten. Mensen willen een onderliggende laag. Mensen gaan naar cabaretiers om te lachen, maar ook (misschien onbewust) om aan het denken te worden gezet over rare dingen in de samenleving.

En hoe moet je zo'n thema dan behandelen? Tja, dat ligt dus grotendeels aan de schrijver en zijn verhaal. _Les Miserables_ behandelt zijn vraag ("wat is goed en wat is fout?") door twee hoofdpersonen tegenover elkaar te zetten die eigenlijk allebei goed én fout zijn. (Valjean heeft gestolen, maar vervolgens zijn leven gebeterd. Javert is een politieman en voert gewoon zijn werk uit door zijn hele leven achter Valjean aan te jagen, maar had hem ook kunnen vergeven.)

Er zijn, echter, wel een heel aantal dingen die algemeen waar zijn, en die mij in ieder geval houvast geven. Zo zijn dit de meest gebruikelijke antwoorden op de vraag "waarom vertel ik dit verhaal?"

  * Ik wil laten zien dat mensen zich&nbsp;_op deze manier_&nbsp;zouden moeten gedragen. (Werkt alleen als er een duidelijke juiste houding is. Bijvoorbeeld, een kindermusical om te laten zien dat je nooit anderen moet pesten. Het zou raar zijn als zo'n musical de kinderen achterliet met twijfels over of pesten een juiste carrière switch is.)
  * Ik wil mensen _aan het denken zetten_ over dit onderwerp. Ik wil het een nieuwe invalshoek of impuls geven.
  * Ik wil _een parodie maken_ op iets dat ik niet door de beugel vind kunnen. 
      * Dit is eigenlijk een tussenweg: je laat mensen wel lachen en houdt alle opties open, maar tegelijkertijd druk je in de onderliggende laag wel je standpunt door.

_Maar, is het niet verkeerd om je mening door je stuk heen te laten komen?_ Nee. Het is verkeerd om je eigen gedachten en passies juist&nbsp;_niet_ in je stuk te stoppen. Waarom zou je een stuk schrijven, als het niks teweeg brengt, en jouw blik op het leven niet vertegenwoordigt? Vaak zijn stukken juist te herkennen aan iemand die zijn persoonlijkheid en talenten er doorheen verweeft.

**Opmerking!** Er is een groot verschil tussen je&nbsp;_blik op het leven_ vertellen of laten doorschijnen, en&nbsp;_haat zaaien._ Kies altijd het eerste.

**Voorbeeld!** Ik las ooit een interview met Stephen Schwartz, de schrijver van de (muziek voor de) musical Wicked. Hij zei dat hij probeerde om meerdere thema's aandacht te geven, om meerdere personen hun eigen verhaallijn te geven, maar dat het niet werkte. Het ging moeizaam. Iets kriebelde onderhuids, iets klopte niet. Maar, elke keer als hij iets schreef dat te maken had met de twee heksen, ging alles perfect en voelde het goed. Elke keer als hij terugkeerde naar zijn hoofdthema---de heksen en hun relatie met elkaar---werd zijn musical een stuk beter. Daarom is het belangrijk te weten waarom je een verhaal vertelt.

## Waar moet ik beginnen?

Waar je wilt! Je kunt beginnen met je personages ontdekken, of alles zoeken dat je thema zou kunnen versterken, of melodieën schrijven.

Zo begon het proces voor mijn eerste musical:

  * Bij ons thuis had iemand op een aantal dozen met stift iets grappigs geschreven. Ik vond het zo leuk gevonden dat ik het onthield.
  * Even later las ik iets over waarom _Suske en Wiske_ altijd alliteraties gebruikte voor haar titels. Samen met dat eerste woord had ik ineens een allitererende titel voor de musical.
  * Een tijd later zat ik aan het avondeten, en twee melodieën schoten mijn hoofd in. De ene maakte gebruik van de titel van de musical (dus die kon ik begrijpen), de tweede kwam uit het niets en had geen doel, maar klonk te goed om niet te gebruiken. (Uiteindelijk werd dit het deuntje voor de antagonist die ik toen nog niet had bedacht.)
  * Na het avondeten moest ik meteen weg naar een voorstelling, maar toen ik die avond laat thuis kwam pakte ik mijn keyboard, en nam alles op. Bij het spelen van de nummers kreeg ik meteen ideeën voor meer nummers, en volgens mij heb ik diezelfde avond nog de eerste pagina van het script geïmproviseerd.

Het slaat nergens op waar alles vandaan kwam, maar het werkte. Bij iemand anders gaat het waarschijnlijk heel anders. Ik werk bijvoorbeeld het beste als ik improviseer, terwijl anderen strak een planning of overzicht willen hebben. Zoals je ziet, werk ik ook heel erg langzaam. Er zaten zeker 1 a 2 maanden tussen het idee "ik wil een musical schrijven, met deze titel, en ongeveer hierover!" en dat ik daadwerkelijk begon. Die tijd heb ik nodig om ideeën te genereren, maar iemand anders kan misschien meteen aan de slag.

Begin waar je wilt beginnen. Begin waar je op dat moment inspiratie en zin voor hebt. Je hebt ook schrijvers die eerst hoofdstuk 20 schrijven,en dan hoofdstuk 10, en dan het einde van het boek, omdat ze daar nou net veel ideeën voor hebben.

### Maar ik heb niet de juiste software! Of het juiste diploma!

Who cares? De eerste versie van mijn script heb ik geschreven in&nbsp;_Microsoft Word.&nbsp;_Een aantal nummers schoten mij te binnen toen ik niks bij me had, en heb ik in mijn telefoon geneuried. Een aantal zinnen+melodieën kwamen langs, en die heb ik toen maar op een stel post-its gepleurd die ik bij had.

Als je pen en papier hebt kun je een musical schrijven. Als je dit leest, echter, heb je een elektronisch apparaat, en dan wordt je leven nog makkelijker! Ik heb uiteindelijk alleen gratis software gebruikt voor de musical:

  * **Lilypond** +&nbsp;**Frescobaldi**: voor bladmuziek. Lilypond is een systeem dat een stuk tekst-opmaak omzet in mooie bladmuziek. Frescobaldi is een programmaatje om dat allemaal véél makkelijker voor je te maken.
  * **Trelby**: een gratis programmaatje (al lang niet meer onderhouden, dat wel) voor officiële script formattering.

Misschien als ik in de toekomst geld heb, dat ik de officiële software ga kopen en meer handige tools, maar het is in principe niet nodig.

En diploma's zijn ook maar stukken papier.

### Niet waar! Diploma's geven aan dat je weet wat je doet.

Soms wel, soms niet. Laten we eens kijken wat je nodig hebt voor een musical schrijven:

  * Kennis van (Nederlandse) taal.
  * Kennis van (blad)muziek.
  * (Dans wordt niet in het script geschreven. Zou ook lastig zijn: linkervoet dáár, rechtervoet nu heel snel dáár, maak een sprongetje! Snel! Het lijkt wel Twister voor gevorderden.)
  * Kennis van het theater.

Natuurlijk, een studie helpt hier enorm bij. Maar het is niet alsof je drie jaar moet studeren en wachten totdat je kan beginnen. Juist doordat ik met weinig kennis heb geprobeerd musicalnummers te schrijven, is mijn begrip voor muziektheorie gigantisch gegroeid. (Muziek schrijven voor musicals is enerzijds makkelijker, en anderzijds moeilijker; daar kom ik ergens anders nog op terug.)

## Dus, we gaan beginnen

Vanaf nu ga ik veel losse onderdelen behandelen van het musical schrijven en wat ik erover denk. Maak je geen zorgen: niks gaat goed de eerste keer. Het zijn suggesties en tips en opmerkingen die hopelijk ergens van pas komen, maar de eerste versies van een musical zijn altijd puzzelen en experimenteren.

_Hoe lang duurt zoiets?_ Zolang je wil, maar ik snap de vraag wel. Over het algemeen rekent men 3 maanden voor een _eerste versie_ van een script (zowel film, als toneelstuk, als roman). Dat is ervan uitgaand dat je verder geen (grote) verplichtingen hebt, zoals een voltijd baan.

(Ik probeerde op te zoeken hoe lang ik over mijn musical heb gedaan. Dropbox geeft aan dat het allereerste bestand was geüpload op 26 april, en de allerlaatste toevoeging aan de eerste versie van het script op 25 juni. Dat is bijna exact 3 maanden, wat ik wel heel toevallig vind :p Beginnerstoeval? Hoe dan ook, ik had het geluk dat ik tijdens het schrijven maar één vak volgde aan de universiteit, dus ik had bijna alle tijd vrij om eraan te werken.)

De volgende delen:

  * Over musicals schrijven II
  * Over musicals schrijven III

&nbsp;

&nbsp;

&nbsp;

&nbsp;