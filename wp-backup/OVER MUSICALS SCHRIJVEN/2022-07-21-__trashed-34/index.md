---
title: 'Privé: Over musicals schrijven III'
author: tiamopastoor
date: 2022-07-21T13:49:33+00:00
language: nl
draft: true
private: true
categories:
  - Miscellaneous

---
Dit is deel 3 in een reeks over schrijven voor het theater.

## De 4 elementen

Een musical heeft 4 mogelijke elementen die je kunt gebruiken:

  * **Acties:** handelingen, gebeurtenissen, etc.
  * **Dialoog:** dit is even een verzamelnaam voor alle gesproken tekst
  * **Zang/muziek:&nbsp;**nummers die worden gezongen, maar ook achtergrondmuziek, overgangsmuziek, etc.
  * **Dans:** deze legt zichzelf uit

Zoals al eerder gezegd, wil je de&nbsp;_dichtheid_ van het toneelstuk zo hoog mogelijk maken. Je wilt zoveel mogelijk zintuigen tegelijk aanspreken. Je wilt niet alleen iemand laten zingen, maar ook ondertussen laten dansen, of belangrijke handelingen laten verrichten.

Door meer tegelijkertijd te laten gebeuren, wordt het interessanter om naar te kijken, en past er veel meer inhoud in het stuk.

Echter, je zult nooit al deze elementen tegelijk kunnen laten gebeuren. (Iemand kan niet én praten én zingen tegelijk.) Eén element heeft altijd de voorgrond. Dus de vraag is: wanneer kies je welk element?

## Acties

Als je de volle aandacht wilt hebben op de actie, voer je alleen de actie uit. (Bijvoorbeeld, als je een scene hebt waarin een dief 's nachts een diamant steelt, en die diamant speelt een cruciale rol in je verhaal, leidt het enorm af als hij de hele scene tegen zichzelf zit te praten.)

Anderzijds kunnen acteurs eigenlijk altijd tussendoor een handeling uitvoeren. Acteurs kunnen een dialoog opvoeren terwijl ze om de paar zinnen iets pakken, of opstaan, of het raam open zetten.

## Dialoog

Iemand gaf ooit het advies (aan schrijvers van fictie) "schrijf nooit een gesprek tussen mensen zonder te beschrijven waar ze zijn, of wat ze ondertussen doen. Als je alleen maar gesprekken wilde schrijven, had je een toneelstuk moeten maken."

Het punt is: dialoog vormt het overgrote deel van elk stuk. Een goede schrijver (zoals, om maar iemand te noemen, _Shakespeare_) is altijd herkenbaar aan goede dialoog. Want als dat goed zit, wordt de rest van je stuk ineens een stuk makkelijker te schrijven, en een stuk beter.

_Hoe doe je dat dan?_&nbsp;Een aantal tips:

  * Elk personage moet zijn eigen stem hebben. Zijn eigen manier van praten, zijn eigen stopwoordjes of woordenschat, zijn eigen manier van denken.
  * Dialoog is snel. Maak de zinnen zo bondig en duidelijk mogelijk, laat niet te lang dezelfde persoon aan het woord. 
      * Als maximum zou ik zo'n vijf opeenvolgende zinnen nemen. Anders is het geen dialoog, maar een collectie monologen.
  * Dialoog moet altijd twee dingen bereiken: het verhaal vooruit brengen, en je personage verhelderen. 
      * Begin een scene dus niet met een lang gesprek vol begroetingen en vragen hoe het met iemand gaat. Je kunt ook informatie vertellen over karakters _terwijl&nbsp;_je het verhaal vooruit beweegt.
  * Dialoog is altijd een&nbsp;_vraag + antwoord_ patroon. Iemand creëert een conflict door een vragende zin te zeggen, en iemand anders kan dit conflict oplossen of bijsturen door een antwoord te geven. 
      * Dit kan letterlijk vraag/antwoord zijn:  
        A: "wat doe jij in vredesnaam in mijn slaapkamer?!"  
        B: "Ik heb je huis overgekocht."
      * Of een andere variant:  
        A: "Alsof jij weet hoe je verantwoordelijkheid moet nemen!"  
        B: "Jij weet niks van verantwoordelijkheid. _Ik_ had op mijn achttiende al een kind."  
        A: "Ja, en als je verantwoordelijker was geweest, was dat niet gebeurd!"

Wederom, als een dialoog alleen maar informatie overbrengt, gaat er iets mis. Dit merk je zelf vaak ook wel---dan klinkt het onnatuurlijk, een beetje onhandig ook. Alsof iemand iets wilde zeggen maar zich hopeloos versprak.

In plaats van dat iemand zegt "oh ik ben zo bang!", kun diegene beter achter iemand gaan staan, of de handen voor de ogen doen, of onder het bed schuilen.

## Muziek

Aha! Het moment suprême! Veel van wat ik hiervoor heb verteld is heel algemeen toepasbaar, maar muziek is natuurlijk specifiek voor musicals. Wanneer kan een acteur ineens uitbarsten in een nummer? Wat voor nummer moet dat zijn? Wat moet ze zeggen?

Ten eerste wil ik een bekende uitspraak (althans, voor mij) parafraseren:

> Wanneer de emotie te sterk wordt voor dialoog---zing!<br /> Wanneer de emotie te sterk wordt voor zang---dans!

En dat is helemaal waar. Veel scenes beginnen met een klein conflict, en dan gedurende de scene kunnen twee dingen gebeuren:&nbsp;_het loopt uit de hand_ of&nbsp;_het wordt opgelost_.

Heel oppervlakkig gezegd: als het uit de hand loopt krijg je natuurlijk een boos of verdrietig nummer, als het beter wordt krijg je een blij en opgelucht nummer.

### Balans

Zoals altijd, is balans de tweede grote factor. Je wilt dialoog en muziek constant afwisselen. Een nummer dat té lang doorgaat legt een verhaal plat, maar een stel discussies die geen einde lijken te hebben ook.

Daarnaast wil je ook afwisselen op alle andere mogelijke manieren. Bijvoorbeeld:

  * _Lengte:_ vaak hebben musicals een aantal grote, catchy, belangrijke nummers die als de belangrijkste nummers worden gezien. Als je deze allemaal na elkaar laat plaatsvinden wordt het overweldigend. Je moet ze afwisselen met kortere, simpelere nummers.
  * _Stijl:_ het ene nummer kan een rock-achtige stijl hebben, het andere meer pop, en een ander meer flamenco. Voor de variatie kan je ook afwijken van de standaard vierkwartsmaat, of waar mogelijk verschillende toonsoorten pakken.
  * _Wie meezingt_: niemand heeft zin in vier opeenvolgende scenes waarin dezelfde twee mensen een duet opvoeren en de rest er als standbeelden omheen staat.
  * _Tekst_: een acteur hoeft niet een bepaalde zin of uitdrukking zeven keer te herhalen voordat het publiek het begrijpt.

### Basis-melodieën.

Als je muziek schrijft voor een verhaal, heb je het enerzijds makkelijker (want je hebt een houvast), maar anderzijds moeilijker (je muziek _moet_ bij het verhaal passen).

Als jij een personage hebt wat heel duister en mysterieus is, ga je daar geen vrolijk Efteling-muziekje aan geven. Andersom, als je een heel vrolijk moment hebt met dansende en lachende mensen, moet je niet de 5e symfonie van Beethoven spelen.

Dus hier een aantal tips. Dit zijn hele algemene opmerkingen, natuurlijk zijn er uitzonderingen.

  * Geef elk personage een eigen melodie. Dat kan een paar maten zijn, zolang het maar herkenbaar is, en niet zo complex dat het nergens anders bij past. Zoek een manier om iemands&nbsp;_karakter_ te vertalen naar melodie. 
      * Een vrolijk personage gebruikt bijvoorbeeld een Majeur toonladder.
      * Een slechterik gebruikt een Mineur toonladder, en gooit er soms wat dissonante noten tussendoor.
      * Een koppig personage heeft een melodie die nauwelijks van zijn grondtoon afwijkt.
      * Een heel open en twijfelend personage heeft een melodie die juist wild op en neer springt, en misschien zelfs van toonsoort wisselt.
  * Zoek nu een manier om de melodieën met elkaar te verbinden. Het liefst zegt het ook nog iets over het verloop van het verhaal. 
      * Twee mensen die verwant zijn aan elkaar, of dezelfde mening hebben over iets, of samenwerken, geef je het liefst twee melodieën die op elkaar lijken. Of, nog liever, die samen gespeeld kunnen worden.
      * Twee mensen die lijnrecht tegenover elkaar staan probeer je geen enkele noot of patroon hetzelfde te laten hebben.
      * Maar, als je bijvoorbeeld een scene hebt waarin een personage een ander overtuigt om mee te werken aan zijn slechte plan, kun je melodie laten wisselen. Dus een vrolijk en goed personage krijgt ineens een vleugje Mineur. Of de slechterik blijkt helemaal niet de slechterik te zijn, en zijn melodie verandert naar iets hogers en minder dissonant.
  * Pas nu je de basis-melodieën hebt, vorm je de grote nummers. Ik merkte dat het mij enorm hielp, omdat ik een startpunt had. 
      * Zo had ik een bepaald akkoordenschema voor een personage. Ik hoefde alleen een nieuwe melodie te bedenken over dezelfde akkoorden, of het schema een beetje aan te passen, en ik had al het startpunt voor een nummer.

Nou zou je hier een aantal dingen tegenin kunnen werpen.

_Maar, voor elk personage een nieuwe melodie bedenken is veel te veel werk!_ Ja en nee. Als een personage geen eigen melodie verdient, kun je je afvragen of dat personage wel in het verhaal hoort. Zoals eerder gezegd: elk personage moet een goede reden hebben om in het verhaal te zitten, en aantrekkelijk zijn voor een acteur.

_Klinkt alles dan niet hetzelfde?_ Ja, die kans zit er dik in. Ik zeg ook niet dat je krampachtig aan je basis-melodie moet vasthouden. Ik zeg dat het een uitkomst biedt, een bron van inspiratie, voor als je het verder niet weet. Heel veel nummers die ik heb bedacht kwamen zomaar uit het niets in me op, of ontstonden na een lange sessie improviseren. Ik heb geen idee waar ze vandaan kwamen, maar na wat aanpassingen pasten ze prima bij de rest.

Wat je ook doet, zorg dat je zoveel mogelijk&nbsp;**muziektheorie** bestudeert. Er zijn veel dingen uitgezocht over de eigenschappen van bepaalde intervallen, of modes, of akkoordenschema's, die je goed kunt gebruiken. Niet alleen voor het bedenken van nummers en ze op bladmuziek krijgen, maar ook voor uitvinden hoe je een bepaalde emotie vertaalt naar muziek.

Bekijk je favoriete (musical)nummers en analyseer ze. Waarom voelt dit nummer zo? Wat doet de schrijver bij dit stukje, en waarom werkt dat?

**Voorbeeld!** Ik bedacht ooit een heel simpel nummer. Het heeft maar twee akkoorden die elkaar steeds afwisselen. Maar de melodie varieert heel veel, en ik vind het nog steeds een van de mooiste, meest rustgevende nummers die ik ooit heb bedacht. Toen ik erover na dacht, kwam ik erachter dat ik onbewust een aantal slimme dingen had gedaan.

  * Het nummer ging over wat _thuis_ betekent, en de melodie liet dit goed zien: bijna elke frase eindigde weer bij dezelfde grondtoon.
  * Ook is het een duet tussen twee mensen, waarvan de een juist nooit meer thuis wil komen. Als hij zingt, eindigt een deel van zijn frases&nbsp;_niet_ op de grondtoon.
  * Het gaat ook over plotselinge pijn (de twee personages waren vroeger buren, totdat de een op een dag plotseling verhuisde, en ze allebei heel verdrietig waren), wat de melodie ook laat zien. Eén van de terugkerende frases maakt een hele snelle, scherpe sprong, twee hele tonen omhoog, en meteen weer terug.
  * Ten slotte heeft het lied geen refrein, en alleen drie coupletten. De een wil weg van huis, de ander wil naar huis, en ze komen elkaar hier tegen en twijfelen. Daarom gaat het lied nergens heen, en eindigt het met een overwegend positief outro (met een nieuwe melodie die hoger een luchtiger is) waarin de een de ander meetrekt.

Toegegeven, ik bedacht me dit allemaal pas toen ik heel diep over het nummer nadacht. Uiteindelijk komen veel van dit soort dingen ook op gevoel, op instinct, en niet door naar de muziektheorie regels te kijken. Maar ze kunnen wel helpen als je vast zit.

### Meerstemmigheid

Musicals staan bekend om meerstemmigheid. Een ensemble zingt op de achtergrond mee, mensen zingen een duet door elkaar heen, je kent het wel. Dit kan heel erg _mooi_ en&nbsp;_krachtig_ zijn. Dit kan ook&nbsp;_verwarrend_ en&nbsp;_onnodig_ zijn.

In de basis: als mensen samen zingen, moeten ze ofwel dezelfde tekst zingen, of de melodie moet zo in elkaar zitten dat je beide teksten nog verstaat. (Een goed voorbeeld is&nbsp;_The Confrontation_ van&nbsp;_Les Miserables_. Ze zingen door elkaar, maar ze zingen in elkaars pauzes, waardoor je ze allebei kunt verstaan.)

Ik raad het ten zeerste aan om zoveel mogelijk mensen samen te laten zingen. Het is toch een van de bijzondere dingen van theatermuziek, en gewoon heel erg mooi. Een eerste stem, een tweede stem, een derde stem---samen kunnen ze een lied nog veel mooier maken dan hij al was.

Natuurlijk kun je ervoor kiezen om mensen door elkaar te laten zingen als ze geen hele belangrijke informatie geven. (Dan gaat het meer om het&nbsp;_gevoel_ of de&nbsp;_beleving_.) Maar ook dat zou ik niet al te veel doen, want dan staat je verhaal helemaal stil.

_Hoe schrijf ik voor meerdere stemmen?_ Dit is een groot onderwerp en niet echt de focus van deze reeks, maar hier is een samenvatting:

  * In principe zijn er maar drie richtingen die een tweede stem kan aannemen: 
      * Ze gaat met de originele melodie mee.
      * Ze blijft constant.
      * Ze gaat precies tegen de originele melodie in.
  * Daarnaast kan een tweede stem op elk interval afstand van de eerste zingen. Echter, een sprong van een&nbsp;_secunde,&nbsp;terts_, of&nbsp;_sext_ is over het algemeen warmer en zachter dan eentje van een&nbsp;_kwart, kwint,&nbsp;_of&nbsp;_septiem_.

**Voorbeeld!**&nbsp;Dit is een stukje van de _Huwelijkswals_ uit de musical&nbsp;_De Tweeling_, waarbij de vrouwelijke stem de originele melodie zingt, en de man er een beetje onderdoor zingt.

[abcjs engraver="{ responsive: 'resize' }"]X:1  
M:6/8  
K:C#m  
L:1/8  
Q:1/4=80  
%  
V:T1 clef=treble-8 name="Vrouw" snm="T.I"  
V:T2 clef=treble-8 name="Man" snm="T.II"  
%  
[V:T1] | g3 f2 b | e3 d2 c | g3 c2 B&nbsp; | g3 c3 |  
[V:T2] | e3 d2 g | c3 B2 B | e3 c2 B&nbsp; | e3 c3 |  
w: Geef mij je hand en we dan-sen, we dan-sen[/abcjs]

[abcjs-midi bpm="80&#8243;]

X:1  
M:6/8  
K:C#m  
L:1/4  
Q:1/4=80  
V:T1 clef=treble-8 name="Tenore I" snm="T.I"  
V:T2 clef=treble-8 name="Tenore II" snm="T.II"  
%  
[V:T1] ^g3 ^f2 b e3 ^d2 ^c ^g3 ^c2 B ^g3 ^c3  
[V:T2] e3 ^d2 ^g ^c3 B2 B e3 ^c2 B e3 ^c3

[/abcjs-midi]

### 

### Tekst

TO DO:

  * Meer over teksten schrijven. (Zoveel mogelijk rijmen, zo compact mogelijk, niet "valsspelen/sjoemelen" met lettergrepen (wordt een grote rotzooi anders), etc.)
  * Meer voorbeelden en informatie over melodie en muziek schrijven
  * Eventueel deze post opbreken, zo wordt ie heel lang

## Dans

Dans is een positieve energie. Iemand die blij is, danst. Iemand die verliefd is, danst. Heb je ooit iemand heel verdrietig of boos gezien, en dat diegene opstond en zei: "kom, ik heb zin in een wals"?

De reden dat men eigenlijk ooit&nbsp;_dans_ heeft toegevoegd aan een musical, is omdat het interessant is om naar te kijken. Het is dynamisch. Het geeft afwisseling. Dus, als je dans wilt toevoegen aan een stuk, moet je creatief zijn.

Misschien is er een feest, of een trouwerij waar men danst. Of een van je personages bezoekt vaak een Ierse pub. Of gaat naar een discotheek. Of, je hebt een groep gevangen, die al stampend en klappend een boos nummer zingt. Of, iemand probeert stiekem informatie uit een ander persoon te krijgen, en stelt daarom voor om samen de dansvloer op te gaan bij een gelegenheid.

Het is heel natuurlijk om te dansen als je vrolijk en energiek bent. Het vergt creativiteit om iets te krijgen wat op een dans lijkt, als iemand verdrietig of agressief is. Maar het kan wel. Wederom, het is niet echt jouw taak als scriptschrijver, het enige wat je moet doen is&nbsp;_mogelijkheden_ bieden voor interessante choreografieën.

## Op naar deel 4!

In deel 4 ga ik het hebben over&nbsp;_script format:&nbsp;_de algemeen geaccepteerde layout voor een script.

  * Over musicals schrijven IV

&nbsp;

&nbsp;