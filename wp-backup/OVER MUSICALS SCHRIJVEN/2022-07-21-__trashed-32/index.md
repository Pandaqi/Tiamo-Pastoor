---
title: 'Privé: Over musicals schrijven II'
author: tiamopastoor
date: 2022-07-21T13:49:29+00:00
language: nl
draft: true
private: true
categories:
  - Miscellaneous

---
Dit is deel 2 in een reeks over schrijven voor het theater.

## Het Huis van de Vijf Zintuigen

Dit is de naam van dat prachtige ingangsgebouw van de Efteling, maar ook een goede benaming voor een schouwburg. Zoals al eerder gezegd: in het theater worden emoties en zintuigen aangesproken en versterkt. Het doel van een stuk is om daarvoor te zorgen. Elk stuk moet zoveel mogelijk de zintuigen prikkelen.

Hoe doen we dat? Door de gouden regel van verhalen te onthouden: **"show, don't tell"**.**&nbsp;**In plaats van dat je iemand letterlijk iets laat zeggen, laat je het zien. Gebruik gewoontes, gebeurtenissen, muziek, dans, aanraking, etc. om het weer te geven.

**Voorbeeld!**&nbsp;Hoe natuurlijk klinkt het als iemand zegt "nee dat kan ik niet doen, ik ben nou eenmaal zo iemand die mensen niet snel vertrouwt"? Niet heel erg natuurlijk hè? In plaats van zulke dialoog (ook wel _on-the-nose dialogue_) kun je beter een situatie laten plaatsvinden waarin je kan laten zien dat iemand anderen niet vertrouwt.


Bijvoorbeeld, de andere acteurs staan altijd dicht op elkaar en geven elkaar steeds schouderklopjes of knuffels of iets in die richting. Iedereen doet mee, behalve die persoon die de rest niet vertrouwt. Het publiek merkt dat er iets raars is, maar je kunt er niet vanuit gaan dat ze het meteen weten. Het beste kan een tweede incident dit gevoel versterken. Bijvoorbeeld, iemand vraagt of hij een boek mag lenen. Het wantrouwende personage weigert resoluut, en zelfs als die ander aandringt en er echt _geen_ reden meer is om het boek _niet_ uit te lenen, weigert het personage nog steeds.

&nbsp;

**Voorbeeld!** Wat ik vaak merkte, is dat ik een nummer schreef zonder context. In mijn hoofd was ik geen musical aan het schrijven, maar een concert. De acteur die aan het zingen was stond blijkbaar drie minuten stil midden op het podium. Veel beter is het als je het nummer kunt verwerken in een scene waar nog meer in gebeurt. Je kunt een personage laten zingen terwijl ze haar bijbaantje als serveerster uitvoert. Of je kunt in de achtergrond mensen iets laten doen, terwijl op de voorgrond iemand zingt. Je kunt een nummer omvormen tot een duet, en de twee personages op een manier met elkaar laten inwerken.

&nbsp;

**Voorbeeld!** Veel mensen weten niet wat ze willen. Veel mensen zien ook niet hun eigen gewoontes, of eigenaardigheden, of mentale blokkades. Het is niet natuurlijk voor een personage om aan het begin van een toneelstuk te zeggen "ik wil later rijk worden, dus ik ga nu naar de grote stad om een bekende popster te worden!" en dat het daarmee dan klaar en duidelijk is.

In plaats daarvan moet je iets schrijven wat logisch is vanuit diens karakter. Iemand die stiekem of heel beschermend is, zegt eerder niks en vertrekt op een gegeven moment gewoon van huis. Iemand die heel arrogant is zegt dat ze geweldig is en dat ze in de grote stad hoort te zijn, en beroemd, en rijk! Iemand die wat meer neutraal is, twijfelt waarschijnlijk over zo'n grote stap, waar je dan weer een goede discussie of duidelijk nummer over kunt schrijven.

&nbsp;

## Lengte

Het is aan te raden om eerst de hele musical te schrijven, zonder aandacht te hebben voor de lengte. Pas wanneer je een goede eerste versie af hebt, ga je het naar een bepaalde lengte passen en meten. Dit zijn in het kort de regels:

> De meeste musicals zijn tussen de 90 en 150 minuten.<br /> Om te weten hoe lang een script ongeveer duurt, kun je het beste schrijven in officieel&nbsp;_script format_.

> Dit betekent 10-12 scenes vóór de pauze, en 8-10 scenes ná de pauze.<br /> Waar een scene begint en ophoudt moet een beetje op gevoel worden besloten (daarover dadelijk meer).

> Vrijwel elke scene bevat muziek, wat ongeveer 20 nummers betekent in totaal.<br /> Vaak worden de meest opvallende nummers/melodieën herhaalt (in een&nbsp;_reprise_).

Zoals al eerder gezegd, wordt&nbsp;_dans_ niet in een script beschreven. Evenzo worden beschrijvingen van decor en handelingen tot een minimum gehouden. Alleen de essentiële onderdelen worden genoemd.

**Voorbeeld!&nbsp;**Het is goed om te zeggen dat iemand ergens naartoe loopt en een voorwerp pakt. Je hoeft niet bij elk stuk tekst te zetten hoe iemand het zegt ("verdrietig", "lacherig", "serieus", "twijfelend"). Het hoort duidelijk te zijn uit het karakter en wat er gezegd wordt, en anderzijds willen acteurs zoiets zelf graag invullen.

**Voorbeeld!** Elke productie heeft een ander budget, en staat op andere plekken, en heeft misschien andere ideeën over het decor. Daarom moet je het script ook een beetje schrijven alsof het een boek is. Je zegt dat scene in het park afspeelt, niet dat er een kartonnen boom rechts op het toneel wordt geschoven, want dat is niet relevant.

## Scene Lengte

Heel abstract is dit de regel:

> Een scene begint wanneer het interessant/relevant wordt, en eindigt wanneer dat niet meer zo is.

Je kunt zeggen dat één scene op één locatie en gedurende één tijdstip plaatsvindt. Dat werkt vaak goed, maar er zijn best scenes denkbaar die over meerdere locaties en tijdstippen plaatsvinden. In dat geval kun je ze alleen bij elkaar zetten als ze over hetzelfde onderwerp gaan. Of als ze iets anders gemeen hebben met elkaar, en daarom in dezelfde overkoepelende scene thuishoren.

**Voorbeeld!** Stel links op het toneel laat je gebeurtenis A plaatsvinden, en rechts op het toneel gebeurtenis B. Deze gebeurtenissen vinden in het verhaal op hetzelfde tijdstip plaats, en gaan over hetzelfde probleem. Dat hebben ze met elkaar gemeen, en dus kunnen ze in één scene worden geplaatst. (Je kunt ze dan afwisselend de aandacht geven. Bijna alsof ze tegen elkaar in praten.)

Wat je in ieder geval&nbsp;_niet_ moet doen, is je voorstelling een opeenvolging van 50 snelle, korte scenes maken. (Tenzij je daarmee een artistieke bedoeling hebt.)

## Lengte en Tempo

De lengte van een musical is altijd misleidend. De een schrijft per ongeluk een musical die te kort is, de ander juist eentje die veel te lang is. Zoals altijd moet ook hier de&nbsp;_balans_ worden gevonden. Je verhaal moet genoeg inhoud en gewicht hebben om zo'n 2 uur interessant te zijn, maar niet zoveel personages en verhaallijnen bevatten dat je alles aan het einde moet afraffelen.

Er is&nbsp;_nooit_ een reden om af te raffelen, of uit te rekken. Als jij ergens een scene of een nummer ingooit puur en alleen om de tijd te vullen, gaat het mis. Mensen hebben liever een te korte musical, dan een musical waarvan ze halverwege wel naar huis hadden kunnen gaan. Als je de tijd hebt, probeer zulke problemen op te lossen door nog eens goed naar je verhaal en personages te kijken.

**Voorbeeld!** Laatst ging ik naar een productie van&nbsp;_My Fair Lady_. Die musical is een perfect voorbeeld van een paar verhaallijnen afraffelen, en aan de ander veel te veel aandacht besteden. Het is een relatief lange musical, waar, als je het allemaal aanschouwt, minder verhaal in zit dan de meeste musicals. (Ik ben geen fan, zoals je merkt.) Op een gegeven moment stopt de musical ook gewoon, terwijl we geen idee hebben hoe het verder gaat met de hoofdpersone. (Volgens spell checker is dat geen woord, maar ik vind van wel. Wat moet je anders zeggen? Vrouwelijke hoofdpersoon?)

Anderzijds, de musical&nbsp;_Into the Woods_ heeft een afronding voor alle verhaallijnen (en dat zijn er best wel heel veel). Ook heeft in mijn ogen precies het juiste tempo en de juiste toon, met uitzondering van een paar nummers die onnodig lang doorgaan. (Er is ook een film van _Into the Woods_, maar die heeft een aantal dingen weggelaten of veranderd, waar ik ook geen fan van ben :p Maar, het was van Disney, dus ze konden het niet zo'n duistere, gemene film maken op sommige punten, denk ik.)

## Verhaalstructuur

Hoezeer we ook allemaal een speciaal sneeuwvlokje willen zijn, uiteindelijk heeft elk verhaal dezelfde algemene structuur: de 3-akte structuur.

  * Het begin:&nbsp;**expositie** of&nbsp;**inleiding** 
      * De belangrijkste karakters worden geïntroduceerd,&nbsp;_plus_ het conflict. Het liefst begint het stuk precies op het moment dat het conflict ontstaat, en heb je binnen de eerste 10-15 minuten duidelijk wat het hoofdpersonage wil bereiken.
  * Het midden:&nbsp;**complicatie_&nbsp;_**of&nbsp;**opschalend conflict** 
      * In een poging het eerste conflict op te lossen, ontstaan steeds meer conflicten. Het midden is een reeks van het volgende patroon:&nbsp;_probleem + probleem + iets wordt opgelost_.
      * Je moet hier en daar wel problemen oplossen, wat hoop laten glimmen, extra energie geven---zolang je maar meer problemen maakt dan je oplost.
  * Het eind:&nbsp;**oplossing** of&nbsp;**afronding** 
      * Alle conflicten worden op elegante, instructieve wijze opgelost. (Dus, toevallig alles goed laten komen mag niet. De personages moeten iets leren, iets heldhaftigs doen of zeggen, en daardoor het probleem oplossen.)
      * Het algehele conflict van het stuk, gebaseerd op het hoofdthema, wordt hierin pas opgelost.

Van deze drie delen is, idealiter, het&nbsp;_midden_ veruit het langst.

Mensen komen naar het stuk om interessante dingen te zien gebeuren. Je kunt dus het beste de inleiding zo kort mogelijk maken, en een zo interessant mogelijk midden maken. Zelfs als daardoor de afronding wat lastiger wordt.

_Waarom?_ Er zijn heel veel succesvolle musicals, die eigenlijk geen fatsoenlijk einde hebben. Ze hebben een pakkend begin, en heel veel interessante gebeurtenissen tussendoor, totdat op een gegeven moment simpelweg de tijd op is. Toch zijn ze succesvol en geliefd, omdat 95% van de musical zo goed is.

Niemand geeft om de oplossing als de rest van het stuk geweldig was. Iedereen heeft een slechte tijd als alleen de eerste en laatste scene goed zijn.

**Opmerking!** Nee, je moet natuurlijk niet expres je einde afraffelen of weglaten. Doe je best, maar verminder de kwaliteit van de rest van je stuk niet, alleen maar om een perfect aansluitend einde te krijgen.

## Conflict

Zoals inmiddels hopelijk duidelijk is:&nbsp;_conflict_&nbsp;is het magische woord!

_Alles_ wat in je stuk gebeurt moet een reden hebben. Die reden is dat mensen iets willen (een probleem oplossen, iets krijgen of bereiken, etc.) en dat voor elkaar proberen te krijgen, maar er staat iets in de weg.

In het kort:

  * Alle personages moeten iets&nbsp;_willen_. Ze moeten daar zo'n goede reden voor hebben, dat ze het op elk moment in je stuk&nbsp;_heel graag willen_. 
      * De beste manier om dat te doen, is zorgen dat ze iets belangrijks verliezen als ze het niet krijgen.
      * Een andere methode is de&nbsp;_tijdbom_-methode. Er zit een tijdslimiet op de gebeurtenissen, waardoor men nu moet optreden, in plaats van te wachten.
  * Maak alle personages herkenbaar en/of sympathiek. Alleen dan geeft het publiek iets om wat ze willen, en wat er met ze gebeurt.
  * Het maakt niet uit wat voor wereld je opbouwt (realistisch, fantasierijk, etc.), zolang je maar duidelijk neerzet wat de regels zijn, en je daar te allen tijde aan houdt. (Zoals eerder gezegd, een conflict creëren of oplossen door eventjes de regels te veranderen is vals spelen.)
  * Zorg dat er een goede reden is voor conflict, en dat er een goede reden is dat je stuk juist deze scenes vertelt, op dit moment. 
      * Een man en vrouw die ruziën over dat de ander nooit de deksel op de pindakaas doet is&nbsp;_niet&nbsp;_interessant.
      * Een stuk dat begint met twee mensen die praten over hoe hun dag was, en het weer, en wat ze van het weekend hebben gedaan is&nbsp;_niet_ interessant. Als in die scene daarna pas iets bijzonders gebeurd dat het verhaal in gang zet, had dat de eerste scene moeten zijn.

## Laatste opmerkingen over verhaal en structuur

Musicals zijn geen grote business. (Jammer genoeg.) Als jij wilt dat mensen je script lezen, als jij wilt dat mensen enthousiast worden naar je voorstelling, moet je een aantal dingen in de gaten houden:

  * Het begin van je stuk moet verfrissend, vernieuwend, en vooral pakkend zijn.
  * Je script moet in het officiële script format staan. Dat maakt het leesbaar, meteen te begrijpen, en zorgt dus dat je meteen kan inschatten hoe lang hij duurt.

Om nog een stapje verder te gaan: er zijn een aantal dingen belangrijk als je wil dat het stuk ook echt geproduceerd wordt.

  * Alle personages moeten aantrekkelijk zijn om te spelen voor acteurs. Geef elk personage minstens één moment, één plek waarop hij iets bijzonders doet en even de hoofdrol op zich neemt. Geef acteurs veel interessants om mee te werken.
  * Het stuk moet aantrekkelijk zijn om te produceren. Het moet een leuke uitdaging zijn om een decor te maken, om choreografie en compositie netjes te maken.
  * Ook moet het een behoefte vullen. Als er al een ander stuk wordt gespeeld dat veel op de jouwe lijkt, of het is niet echt duidelijk aan wie jouw stuk gericht is, gaat het jammer genoeg niet werken.

Er worden maar enkele grote musicals geproduceerd elk jaar. Zoiets is een gigantische investering en onderneming voor de producenten, dus ze moeten veel vertrouwen hebben in je stuk.

Het is verstandig om je stuk eerst door veel mensen te laten lezen. Natuurlijk, het is bedoelt om uit te voeren, maar net als bij films moet het eerst werken wanneer het gelezen wordt.

Het is nóg verstandiger om een lokale toneelclub te vragen of ze het willen proberen.

## Op naar deel 3!

Hieronder links naar de andere delen:

  * Over musicals schrijven III
  * Over musicals schrijven IV

&nbsp;

&nbsp;

&nbsp;