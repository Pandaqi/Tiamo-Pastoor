---
title: 'Privé: [Bordspel dagboek] "Kerstmissers" #2'
author: tiamopastoor
date: 2022-07-21T13:50:22+00:00
language: nl
draft: true
private: true
categories:
  - Games

---
In het vorige deel legde ik uit wat het idee van mijn bordspel was. Ik vertelde een aantal problemen en hoe ik die heb opgelost. Ook vertelde ik over de eerste oefenpotjes en wat ik daarvan heb geleerd.

In dit deel ga ik de oplossingen zoeken voor die problemen! Ook ga ik op zoek naar een manier om een 3D bordspel te maken uit papier/karton, zodat ik het kan uitprinten en op volledige schaal kan testen.

## Het luie-elven-probleem

Een van de grootste problemen was dat elven soms echt niks te doen hadden. Ik vond hiervoor de volgende redenen:

  1. Pakjes oppakken en afleveren duurde te lang. (Maar dat had ik al tijdens het oefenpotje opgelost met een regel waarmee deze acties gratis waren, hoe veel pakjes het ook zijn.)
  2. Ze stonden te dicht bij andere elven, die de zaakjes in dat gebied al op orde hadden.
  3. Het was té moeilijk om terug te komen op de arrenslee/het dak van een gebouw.
  4. Ze waren aan het wachten tot een machine klaar was en durfden ondertussen niet weg te gaan.
  5. Twee acties per beurt is---in sommige omstandigheden---nét te weinig om iets nuttigs te doen.


Om reden #2 op te lossen, hoef ik slechts het speelbord groter te maken. Dit oefenpotje was op een 4×4 bord. Dat is klein, zeker als je 5 poppetjes mag besturen. Het uiteindelijke speelbord wordt het liefst 8×8, en dan kun je niet met z'n allen op een hoopje blijven staan!

Reden #3 bezorgde mij veel koppijn. Als ik toesta dat elven vanaf de zijkant op de arrenslee/schoorsteen kunnen klimmen ... is het te makkelijk en geen puzzel meer. (Bovendien is het niet heel realistisch of logisch.) Als ik het in alle gevallen verbied, kunnen een paar elven verdwaald raken op de grond en nooit meer boven komen.

Dus ik moest een gebalanceerde set regels bedenken. Deze luiden nu:

> Als je op hetzelfde vakje als de arrenslee staat, kun je naar boven in de arrenslee klimmen. Dit kost, echter, één actie per hoogteniveau. Dus als de arrenslee op 4 hoog vliegt, kost het 4 acties om boven te komen. (_Opmerking:&nbsp;_ik moet dus een manier bedenken waarop poppetjes aan de arrenslee kunnen kleven op verschillende hoogte niveau's. Waarschijnlijk kan ik ze wel een "haakje" geven waarmee ze aan de arrenslee kunnen haken.)

> Je kunt altijd, van elke hoogte, naar de grond toe springen. (Elven komen altijd op hun pootjes terecht?)

> Er zijn enkele&nbsp;_zeldzame_ gebeurteniskaarten die een elf "in de hand" kan nemen. Deze staan toe dat je over lege plekken springt of vanaf de grond bovenop een huis terecht komt.

Reden #4 is niet echt de schuld van de spelregels. Men moet gewoon goed afspreken wie wanneer een machine komt leeghalen. Wat ik wél kan doen, is machines één beurt extra geven voordat ze aanfikken. Dan heb je in totaal 4 hele rondes voordat je een machine hoeft te redden---dat moet genoeg zijn.

Reden #5 was ook een twijfelgeval. In de meeste gevallen is 2 acties precies wat ik wil in het spel. Ik denk daarom dat ik het beste weer _gebeurteniskaarten_ kan maken die je een extra actie geven.

> Een andere mogelijkheid is het idee van _overuren_. (Dit is al op succesvolle manier in andere spellen met een tijdlijn geïmplementeerd.) De regel luidt dan als volgt: **elke ronde mag één van de elven 3 acties doen, in plaats van 2**. Overleg dit natuurlijk goed met je groep. Het is een coöperatief spel!

Als dat allemaal niet werkt is er altijd nog een alternatief: het **beloning-voor-niks-doen** wat veel spellen toevoegen. Soms heb je nou eenmaal pech, en zit je met lege handen. Ik kan spelers alsnog een alternatief bieden in dit geval. Het zou dan zoiets zijn: **als je niks doet, of niks kunt doen, in je beurt, mag je vooruitkijken in de gebeurtenissenstapel**. Als je niks doet, mag je de bovenste 3 of 5 gebeurtenissen bekijken, zodat je weet wat de groep te wachten staat.

## Het schietgebod

Een van de principes van spelontwikkeling luidt: "je moet niet dingen _verbieden_, je moet de spelers _meer reden_ geven om te spelen zoals jij wilt". Stel je hebt een spel bedacht, maar iedereen gebruikt een sneaky tactiek waarmee ze veel te makkelijk winnen. Dan is je eerste instinct misschien: ik ga precies die tactiek verbieden met 5 goed geplaatste regels! Maar dat is niet de bedoeling. Je moet de huidige regels veranderen zodat de spelers méér reden hebben om andere tactieken uit te proberen.

Dit paste ik ook toe op mijn schietprobleem. Eerst mocht je alleen naar schoorstenen schieten. Dat haal ik weg. Als jij voor de **schiet**-actie kiest, mag jij overal naartoe schieten waar je wil. Als een pakje in de schoorsteen belandt---jippie, je hebt iets afgeleverd! Als een pakje ergens anders neervalt, dan ligt het vanaf nu daar en moet iemand het op komen halen.

Dit zorgt ervoor dat mensen _vaker_ voor deze actie kiezen, wat altijd goed is in een "dexterity game", en dat ik minder regels hoef te maken. Hoe simpeler en intuïtiever de spelregels, hoe beter.

## Startcondities

De eerdere startcondities waren veel te makkelijk. Daarom veranderen ze als volgt:

  * Je begint met 5 wortels in de arrenslee, en 5 pakjes van elke kleur.
  * De arrenslee begint op hoogte 3. (Dit betekent dus ook dat twee rendieren naar keuze plat liggen. Die moeten eerst een wortel krijgen voordat ze weer mee gaan doen.)
  * De arrenslee moet op een weg aan de rand van de stad beginnen. Alle elven + Kerstman beginnen gezamenlijk op de arrenslee.
  * Ik dacht eerst aan 3 verschillende kleuren pakjes---dat worden er 4.
  * Het verlanglijstje van een huis hangt af van de hoogte! Dus een huis van één hoog, krijgt maar één fiche (met daarop hoeveel pakjes in welke kleur). Een huis van 3 hoog krijgt 3 fiches.

## Spellengte

Het oefenpotje duurde 45 minuten. Met een ~4x zo groot bord, en ~3x zoveel beurten, verwacht ik dat het spel 2-2.5 uur duurt. (De eerste keer, plus opzet en uitleg, nog wat langer.)

Dit vind ik net te lang voor zo'n simpel spel. De regels hierboven zouden al moeten zorgen dat de beurten van elven sneller verlopen en dat de opzet makkelijker is. Maar het is denk ik niet genoeg.

De beste optie is denk ik de volgende: de spelers kunnen zelf een _moeilijkheidsgraad_ kiezen. Bij een moeilijker spel, wordt het speelbord groter, speelt men evt meer uren, en krijgt men aan het begin minder spullen. Het allersimpelste spel kent dan een klein speelbord én alle regels met machines worden achterwege gelaten (je hebt "oneindig" veel spullen).

## Materiaal

Dit is ongeveer het moment waarop ik ga nadenken over het materiaal. (Normaal gesproken zou dat pas veel later komen, maar in dit spel is materiaal van groots belang, en heeft zelfs nog invloed op de spelregels.)

Ik maak een lijstje van _alle_ benodigdheden in dit spel. Vervolgens schrik ik en roep "ZOVEEL SPULLEN?! WAT?!". En dan ga ik manieren zoeken om dat te verminderen.

Het huidige materiaal is als volgt:

  * _Speelbord_: 24 huizen, **8 obstakels**, en (64---24---8 =) **32 wegentegels** 
      * Er zullen 8 huizen zijn van één verdieping, 8 van twee verdiepingen, en 8 met drie verdiepingen. Dat betekent dat er 8×3 + 8×2 + 8 = **48 schoorsteenblokken** nodig zijn.
  * _Verlanglijst-fiches_: 24 + 16 + 8 = **48 fiches**
  * _Spullen_: 10 wortels + 40 pakjes (4 soorten, 10 per soort) = **50 spullen**
  * _Gebeurteniskaarten_: stel je beweegt elke ronde gemiddeld 2 vakjes, en een dag duurt 12 uur, dan zouden 24 kaarten genoeg zijn. Voor de zekerheid (en de variatie) rond ik dat af naar boven: **30 kaarten**
  * _Poppetjes:_ **1 Kerstman, 4 Elven, 5 rendieren**
  * _Rolkaarten:_ **5 kaarten** om de verschillende poppetjes aan te geven (en de plek waar ze hun spullen neerleggen)
  * _Arrenslee:_ **5 verhogingsblokken** en natuurlijk **1 arrenslee** (waar je pakjes vanaf kunt schieten)
  * _Machines:_ **4 machines** en natuurlijk **4 kaarten** om bij te houden hoe ver de machines zijn.
  * _Tijdlijn:_ een tijdlijn met daarop 12 uur + 1 fiche om aan te geven waar men op dat moment is

Dit is veel materiaal. Dat is best wel heel veel materiaal. (Als je niet ziet waarom, kan je een schatting maken hoeveel A4tjes je nodig hebt. Ik kan 3 uitgevouwde schoorsteenblokken op één A4 passen. Dus ik heb al 16 A4tjes nodig voor de schoorstenen alleen! Vergelijk dat met kaartspellen waar je vaak slechts 8-16 A4tjes nodig hebt voor _het hele spel_.)

Hoe kan ik het materiaal verminderen?

  * In plaats van losse tegels te gebruiken voor _obstakels_, kan ik ook juist die vakjes leeg laten. De regel wordt dan: **elke rij en kolom moet precies één vak leeglaten**. Dit vak stelt dan het obstakel voor, en hier kun je op geen enkele manier langs met de arrenslee!
  * Ik kan het bord wel iets kleiner maken. Sowieso lijkt een rechthoekig bord beter te passen dan een vierkant (8×8) bord. Dus de nieuwe grootte wordt 6×8. Dit vermindert heel veel benodigdheden: 
      * Niet meer 24 huizen, maar 18. Dan hebben we 3×6 + 2×6 + 6 = 36 schoorsteenblokken nodig.
      * We hebben nog maar 36 fiches nodig.
      * We hebben nog maar 48---18 (huizen)---6 (obstakels) = 24 wegentegels nodig.
  * Ik kan het aantal pakjes/wortels verminderen ... eventueel ... misschien. Waarom twijfel ik? Omdat het een shift in de spelregels benodigd. Als ik minder spullen heb, moeten de huizen minder vragen (en machines meer/sneller gebruikt worden) om te compenseren. In mijn oefenpotje merkte ik dat 10 spullen maximaal (en 5 aan het begin) eigenlijk al aan de lage kant was, dus ik weet niet of het nog lager moet. 
      * Ik moet het spel een keer uittesten met de 4 pakjessoorten. (De andere testen waren met 3.) Dit zou het namelijk misschien mogelijk maken om dat maximum aan spullen te verlagen.
  * De tijdlijn kan ik vervangen door een klok. Scheelt veel ruimte; is ook leuker. Ik hoef dan alleen een rondje uit te knippen, plus de uren daarop geprint, en iets van een wijzer.
  * Kan ik de _machines_ en hun _fiche-om-bij-te-houden_ combineren? Ik ben bang van niet. We moeten namelijk drie dingen weten van een machine: de locatie, wat er op dit moment in zit, en hoe ver hij is. De locatie wordt het beste aangegeven door de machine bovenop een schoorsteen te zetten (of eraan te hangen). Eventueel kun je cijfers op de machine zetten, en hem dan draaien om aan te geven hoeveel beurten hij al draait.  
    Maar dan kan ik er geen pakjes opleggen. Het kost teveel ruimte, en het is misschien ook te zwaar voor die arme schoorsteentjes. Dus ik heb sowieso een extra fiche nodig daarvoor, ben ik bang.

Dit is alles wat ik nu kan bedenken.

## Een schoorsteen van papier

Nu ik het materiaal versimpeld heb, wordt het tijd om uit te zoeken hoe ik het ga printen en uittesten. Een papieren prototype kan normaal gesproken snel gemaakt---maar niet als het ook nog eens 3D moet zijn en er met pakjes geschoten wordt. Daarom ga ik enkele ideeën uitproberen om te kijken welke het stevigst/mooist/meest functioneel is.

Het eerste idee was simpel. De schoorsteen bestaat uit vier vlakken met flapjes (denk aan van die uitknipbare dobbelstenen). Je vouwt alles om, plakt de schoorsteen vast (zodat ie vierkant is), en voila. Dit was het uitknippatroon:

![](/uploads/2018/12/IMG_20181209_134303-1024x574.jpg)

Hierop staan 3 blokken. Een "niveau 1" blok, zonder flapjes (want die hoeft nergens meer bovenop). En een "niveau 2&#8243;/"niveau 3" blok. Hier en daar zie je een schaar-symbooltje om aan te geven dat het geknipt moet worden. Een boog-symbooltje betekent dat er gevouwen wordt, maar die heb ik niet bepaald consistent toegepast. (Ik ben nog aan het leren hoe ik dit goed doe.)

Het eerste idee was dat elke schoorsteen twee "gleuven" had. Als je er een blokje bovenop zette, dan kon dat blok een flapje door de gleuf steken, zodat de blokjes goed aan elkaar vast kwamen te zitten. Nou, dat werkte niet. Ik probeerde de gleuven uit te knippen/snijden, maar ze waren te groot, en maakten daardoor het hele blokje fragiel en instabiel. En hoewel ze te groot in de breedte waren, waren ze weer te klein in de hoogte, waardoor het alsnog niet paste.

> _Oplossing voor de volgende poging:_ de gleuf moet iets naar onder en minder breed.

Eenmaal uitgeknipt en in elkaar gezet zag het er als volgt uit:

{{% image-gallery %}}
![](/uploads/2018/12/IMG_20181209_135820-scaled.jpg)
![](/uploads/2018/12/IMG_20181209_135828-scaled.jpg)
{{% /image-gallery %}}

Hier pas zag ik mijn grote designfout. Elk blok was precies even groot ... waardoor ze natuurlijk niet in elkaar konden schuiven. (En de flappen waren te groot, waardoor ze de grond raakten en hun hele doel kwijt waren.) Op zich was het soort van stevig en soort van recht, maar natuurlijk kwam het niet in de buurt van een fatsoenlijke schoorsteen.

> _Oplossing voor volgende poging:_ hoe hoger een component, hoe kleiner de breedte/lengte. Het onderste schoorsteenblok is 7cm, die daarboven zal dan 6.7cm worden, en zo voort.

> _Wat wél goed_ was: de flapjes zorgden ervoor dat blokken redelijk goed op elkaar aansloten. De flapjes zijn namelijk even breed als de schoorsteen. (In de volgende poging moet ik dan ook het _eerste deel_ van elke flap even breed laten, en alleen het _tweede deel_ daadwerkelijk dunner maken.)

Toen kreeg ik een idee: wat nou als ik de flapjes links/rechts aan de _buitenkant_ laat, en de flapjes voor/achter naar de _binnenkant_ haal. Dit leverde het volgende op:

![](/uploads/2018/12/IMG_20181209_140144-574x1024.jpg)

Zoals je ziet: redelijk stevig, redelijk recht, en het ziet er ook wat gladder uit aan de zijkant. Maar, omdat dit niet mijn originele idee was, past het niet helemaal lekker. (De flapjes waren immers al naar _buiten_ toegebogen.) Maar het is een veelbelovend idee.

Uiteindelijk zijn er meerdere dingen om te proberen:

  * Een systeem waarbij hogere niveau's schoorstenen kleiner worden. Zo kan een bovenste laag "hangen" in een onderste laag, én is de onderkant meteen wat steviger (want groter).
  * Een systeem waarbij elk niveau even groot is, maar twee flappen gaan aan de buitenkant, en twee aan de binnenkant.

In beide systemen wil ik dus gleuven maken in elke schoorsteen, waar je een flap doorheen kunt duwen. Zo komen ze echt in elkaar vast te zitten. Ook wil ik het laagste niveau (de onderste component) ook iets van flappen geven voor extra stevigheid. (En dit geeft een goed plek om de verlanglijstje-fiches op te leggen.)

In het volgende logboek probeer ik beide technieken uit. Bovendien ga ik op zoek naar een manier om een "dak" te maken voor de schoorstenen, zodat poppetjes er ook echt op kunnen staan.

Het zal moeilijk zijn om de stevigheid van LEGO na te maken met papier/karton. Maar ik ga het proberen. (En, misschien als dit spel ooit wordt uitgegeven, kan ik de componenten van beter materiaal maken dat het sowieso moet houden. Misschien zelfs van hout, hoewel dat een dure grap zal zijn.)

{{% update %}}
Ik bedenk net een 3e optie. In plaats van dat de bovenste blokken "hangen" op de onderste, kan je het ook omdraaien: elk blok ondersteunt het blok boven zich. Oftewel, elk blok heeft aan de bovenkant, langs de rand, een inham. Elk blok kan dan gewoon in die inham geplaatst worden en daarop rusten. (Als ik de inham diep genoeg maak, zou het redelijk stevig moeten zijn.)

TO DO: Teken plaatje van deze methode
{{% /update %}}

&nbsp;

 [1]: /uploads/2018/12/IMG_20181209_134303.jpg
 [2]: /uploads/2018/12/IMG_20181209_140144.jpg