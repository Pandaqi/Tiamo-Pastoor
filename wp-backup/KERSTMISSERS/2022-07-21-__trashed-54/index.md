---
title: 'Privé: [Bordspel dagboek] "Kerstmissers" #1'
author: tiamopastoor
date: 2022-07-21T13:50:18+00:00
language: nl
draft: true
private: true
categories:
  - Games

---
Welkom bij het eerste deel van het bordspel dagboek voor "Kerstmissers".

_Wat is een bordspel dagboek?_ Het is mijn slechte vertaling van het woord "devlog" of "developer diary", wat doorgaans een reeks artikelen is waarin iemand uitlegt hoe een product tot stand is gekomen. Zo legt men uit welke problemen ze tegenkwamen bij het ontwikkelen van een computerspel, hoe ze een systeem hebben aangepakt, of waar de art style vandaan komt. Ik doe nu hetzelfde met een bordspel dat ik zelf heb ontwikkeld.

Dat spel heeft als werktitel "Kerstmissers". Het gaat over de Kerstman die probeert de juiste cadeautjes in de juiste schoorstenen te schieten. Dit klinkt misschien simpel, kinderachtig, of goedkoop. Maar ik beloof je nu: dat is het niet. Anders zou ik dit nooit als serieus project hebben gezien. Er komt namelijk veel meer bij kijken---onder andere enkele mechanismes die ik nog nooit eerder in een spel heb gezien!

TO DO: Schets van het originele idee


## Het eerste idee

Het idee begon toen ik zag dat er een nieuwe "dexterity game" uit was van de uitgeverij Pretzel Games. Hun eerdere spellen vielen bij mijn spellengroep zeer in de smaak en maakten mij verliefd op dit genre. Nu wilde ik het zelf ook proberen!

_Wat is een dexterity game?_ Een "behendigheidsspel". In zulke spellen wordt er vaak met houten schijven geschoten, of dingen op elkaar gestapeld (denk aan _Jenga_), of raceauto's over een baan geduwd, etc. Het gaat om fysieke handelingen die vaardigheid vereisen, niet om het leggen van kaarten of gooien van dobbelstenen. (Dit is geen sneer naar dat soort spellen, maar simpelweg de beste definitie die ik kan geven. Als je wilt kun je enkele sporten, zoals darten of sjoelen, ook zien als dexterity game.)

_Waarom zijn dexterity games zo leuk?_ Omdat het _op een goede manier_ onzekerheid in spellen brengt. In veel spellen wordt "variatie" toegevoegd met dobbelstenen. Omdat je niet weet wat je gooit, weet je nooit hoe je tactiek verloopt of wie er gaat winnen. Maar dit is oneerlijk: je kunt nog zo goed spelen, als de dobbelstenen tegenzitten heb je een slecht spel met een slecht resultaat. Je wordt niet beloond voor goed spel. Bij dexterity games daarentegen komt de onzekerheid van een gebrek aan vaardigheid. Omdat je niet zo goed kunt richten, mis je het dartbord. Hoe verbeter je hierin? Door veel te oefenen! Hoe meer je oefent, hoe beter je wordt, en hoe consistenter je presteert. Je wordt beloond voor goed spel.

Kerstmis zat eraan te komen, en ineens viel een idee mij tebinnen: _wat nou als we pakjes van de arrenslee afschieten_? Dat deze arrenslee op een soort verhoging staat, temidden van allerlei schoorstenen, en dat de spelers de pakjes op de juiste plek moeten krijgen?

Het idee was een nader onderzoekje waard. (Dit klinkt formeel; het betekent slechts dat ik er wat langer over nadenk.)

Al vrij snel wist ik dat het _speelbord_ een stad/woonwijk moest zijn. Het moest bestaan uit huizen die om _pakjes_ vroegen, en daartussen natuurlijk wegen waarover de arrenslee kon bewegen. Maar dan?

## Het grote nadeel

Dexterity games hebben één groot nadeel: het leidt automatisch tot chaos. De natuurkundige wetten van deze wereld zijn onverbiddelijk, terwijl menselijke handen nogal veel fouten maken. Een houten schijfje in een rechte lijn over de racebaan schieten is al moeilijk genoeg voor de ongetrainde speler. (Ik kon me vroeger kapot irriteren als ik na een dag oefenen nog steeds niet mijn schijf in het juiste vakje van de sjoelbaan kreeg.)

Als mijn hele spel bestond uit pakjes van de arrenslee afschieten ... werd het een hel. Het zou onmogelijk zijn om iets te raken. Niemand zou controle hebben over het spel. Na enkele rondes de slappe lach hebben en elkaar uitlachen, zou het spel vooral onsamenhangende frustratie worden.

De eerste oplossing is natuurlijk: alles supermakkelijk maken. De schoorstenen worden _gigantisch_, de pakjes kunnen haast niet missen, men mag de arrenslee altijd precies zo positioneren als men wilt, etc. Maar dit is saai. Het is geen uitdaging meer, geen puzzel, geen test van vaardigheid. Waarschijnlijk zou het spel _opzetten_ nog meer denkwerk vereisen dan het spel _spelen_.

Een goed spel bewandelt altijd de dunne lijn tussen iemand _uitdagen_ en iemand _frustreren_. Die lijn vinden---dat was mijn eerste taak.

## Spelregels balanceren

Om de balans te vinden moest ik---niet geheel onverwacht---elk deel van het spel zowel moeilijker als makkelijker maken. Dit ging als volgt:

  * Schoorstenen zouden redelijk wijd worden ... maar niet té wijd. Uiteindelijk koos ik zo'n 4 à 5 pakjes aan breedte.
  * Schoorstenen zouden verschillende hoogtes hebben ... maar ook toevoegingen om het makkelijk te maken. Uiteindelijk koos ik drie hoogteniveau's (1, 2 en 3 verdiepingen), maar konden huizen wel een _raam_ of een _deurmat_ hebben. Een raam geeft een extra gat aan de zijkant waardoor cadeautjes kunnen. Een deurmat ligt plat op de grond, en het cadeautje telt als "afgeleverd" wanneer het simpelweg de deurmat _raakt_.
  * De arrenslee kon redelijk veel bewegen ... maar alleen volgens duidelijke regels. Ik vond het thematisch sterk om "rendieren" te kiezen om de beweging uit te beelden. De _richting_ waarin de rendieren kijken, en _hoeveel_ in welke richting kijken, bepaalt hoe de arrenslee beweegt. Zo hebben spelers invloed, maar moeten ze wel goed hun best doen om de juiste kan op te bewegen.
  * De arrenslee kon _omhoog en omlaag_ ... maar wederom volgens duidelijke regels. Elke keer als een rendier "uitvalt" (om wat voor reden dan ook), zakt de arrenslee één niveau. Als een rendier weer wakker wordt, stijgt de arrenslee één niveau. Afhankelijk van hoe je hiermee omgaat, kan je het jezelf makkelijker of moeilijke rmaken.
  * Het was toegestaan om een schoorsteen te _missen_ ... maar dan moet je wel zelf het cadeau weer van de grond komen ophalen.

Gedurende dit proces kwam het idee van een "3D puzzel" tot bloei. Het bord bestaat uit allerlei huizen van verschillende hoogte, en ook de arrenslee staat hoog in de lucht (en kan op en neer). Dit geeft het hele spel een hele gave extra dimensie.

Vanwege de balans in de regels, kwam al snel de behoefte aan meerdere poppetjes. Naast de Kerstman bedacht ik een groep "elven". Die kon je naar beneden sturen om pakjes op te halen. Maar ... dat is wel erg weinig om te doen, wat kunnen de elven nog meer?

## De elven

Nu ik het spel een extra dimensie had gegeven, moest ik er ook gebruik van maken. De elven konden niet alleen naar de grond om pakjes op te halen, ze konden natuurlijk ook over de daken lopen! Als de arrenslee in de buurt was, en op de juiste hoogte, konden ze erop/eraf klimmen.

Maar dat was niet genoeg. De elven hadden vaak niks te doen (of juist eentonig werk).

Dan stel ik altijd de vraag: _welk deel van het spel heb ik vooralsnog constant gehouden/voor lief genomen, maar kan aangepast (hoe gek ook)_?

Het eerste wat ik bedacht waren **de rendieren**. Die moesten op de een of andere manier gevoed worden. Dus de elven kregen de mogelijkheid om wortels te verkrijgen (hoe precies wist ik nog niet).

De tweede component was de **cadeautjes**. Al die cadeautjes passen helemaal niet in de arrenslee! Dus het spel begint nu met te weinig cadeautjes, en de elven moeter er meer halen (hoe wist ik nog niet) en afleveren.

De derde component was het **verlanglijstje** **van elk huis**. Ik dacht na over alle dingen die met het thema te maken hadden, en bedacht toen dat de Kerstman ergens een lijst moet hebben van wat iedereen wil. Maar die lijst hoeft aan het begin van het spel nog niet gemaakt/compleet/bekend te zijn! Dus de elven kregen een volgende actie: aankloppen bij een huis om het verlanglijstje op te vragen. (Dit verlanglijstje bestond, op dat moment, uit 4 "soorten cadeautjes" en hoeveel ze wilden van elke soort. Bijvoorbeeld: "2 blauw, 3 rood, 0 wit, en 1 groen".)

Nu hadden de elven genoeg te doen.

Merk op dat ik een hoop dingen open laat. Ik merk dat zoiets heel goed werkt bij het genereren van ideeën. Je bent vooral bezig met "high level" concepten, en als je teveel en te vroeg op details focust, verlies je het algehele plaatje. Ik ben er oké mee als ik pas aan het einde uitvogel hoe de elven aan nieuwe pakjes komen. Ik weet alleen dat de algemene flow van het spel verbetert als ze _op een bepaalde manier_ nieuwe pakjes moeten genereren.

## De kerstman

Nu de elven zoveel konden, moest de kerstman niet achter blijven. Ik wilde heel duidelijk een onderscheid maken in taken en functie. Dat werkt vaak goed: verschillende rollen in een spel die niet te vergelijken zijn. Geen is beter dan de ander. Ze doen allebei hun eigen ding.

Omdat het spel een fysieke, 3D puzzel was, was de _locatie_ van objecten heel belangrijk. Als gevolg daarvan was de _verplaatsing_ van de arrenslee een van de belangrijkste dingen. Dus wat doet de Kerstman? Als de Kerstman aan de beurt is **moet** hij de arrenslee verplaatsen. En als hij niet op de arrenslee staat ... dan kan hij ook niet verplaatst.

Dit gaf dit personage precies de rol die ik wilde. (Toen ik het spel uitteste was men echt goed aan het nadenken wanneer ze "de Kerstman" moesten inzetten. Maar, laten we niet op de feiten vooruit lopen. Ik vertel nu alleen nog het proces vóór mijn eerste testpotje. Dit artikel zal afsluiten met dat testpotje.)

## De verbindende sleutel

Ik had nu eigenlijk twee losse systemen: de elven doen hun ding en de kerstman doet zijn ding. Elven halen pakjes op en kloppen op deuren, de kerstman verplaatst de arrenslee voor betere cadeau-schiet-plekken. Hoe verbind ik dit?

Eerst dacht ik veel te moeilijk. Ik bedacht losse systemen voor het voeren van de rendieren, en het richten van de rendieren, etc. Toen kwam ineens hét idee binnen: de wortels die elven aan de rendieren geven ... daarmee mag je ze ook meteen beïnvloeden!

Dus als je één wortel geeft, mag je bijvoorbeeld één rendier een kwartslag draaien. Om dit te doen, moest een elf op de arrenslee zijn én moesten er wortels aanwezig zijn. Meteen ontstaat er een connectie: de Kerstman moest elven oppikken die wortels hadden, omdat ze anders opraakten, en hij de slee niet meer goed kon besturen!

Toen kwam ook meteen een antwoord op de volgende vraag: wat gebeurt er als de arrenslee crasht? Als hij beweegt naar een vakje waar al een huis staat, of van de tafel afvliegt?

Het antwoord: _nog meer dexterity!_ Met al die elven werd het spel steeds meer "denken" en "tactiek", en steeds minder "dexterity". Dat wilde ik weer terugbrengen, en deze manier was wel héél leuk.

Als je crasht gebeurt er het volgende:

  * **Eén van je rendieren** wordt boos en weigert te vliegen. (Hij gaat plat liggen; de arrenslee zakt dus één niveau.)
  * **Drie dingen** vliegen van de arrenslee af. Dit kunnen pakjes zijn, maar ook poppetjes die op de arrenslee staan! Hoe vliegen ze van de arrenslee af? Nou, je mag ze zelf wegschieten! Dit geeft zelfs een extra tactische laag: ga ik pakjes wegschieten, of kunnen we deze elven wel even missen? Ga ik dit pakje vlak langs de arrenslee schieten ... of probeer ik die elf aan de overkant te bereiken, zodat die het pakje meteen kan oppakken en afleveren?

Ik zag al helemaal voor me hoe het tactisch kan zijn om expres tegen een gebouw te crashen. (En in het oefenpotje gebeurde dat ook! Jeej!)

## De puntjes op de i

Ik had nu bijna een complete, werkbare verzameling spelregels. Ik kon bijna gaan testen ... maar moest nog een paar vragen beantwoorden. (Tijdens het schrijfproces heb ik daar een systeem voor ontwikkeld. Elke vraag die in mij opkomt schrijf ik helemaal onderaan het bestand, met daarvoor "VRAAG:" of "PROBLEEM: "getypt.)

De eerste vraag was: _hoe komt men aan nieuwe wortels en cadeautjes_? Het antwoord is natuurlijk: **een wortel/cadeau machine!** Vanaf nu konden de elven zulke machines bouwen, er dingen in stoppen, en ze vervolgens eruit halen.

Wederom moest dit gebalanceerd:

  * Je kunt een machine voor beide types (wortels óf cadeaus) gebruiken ... maar slechts één type per keer. (Je kunt drie cadeautjes erin stoppen, maar niet twee cadeautjes en één wortel.)
  * De machines zijn gratis te plaatsen ... maar ze achteraf verplaatsen kost veel acties én ze mogen alleen bovenop een dak én je hebt maximaal X aantal machines.
  * De machines kosten slechts enkele beurten om klaar te geraken ... maar als je té lang wacht, raken de wortels/cadeaus "over de datum" en zijn ze verspild!

Dit verbond vele spelregels op een fijne manier. Je kon aan nieuwe wortels/cadeau's komen als je wilde, maar moest dan wel moeite doen en eventueel andere dingen laten schieten. Het was ook niet te makkelijk. Je hebt maar een paar machines tot je beschikking, en je kunt ze niet aanzetten en weglopen ... want dan ben je misschien niet op tijd terug.

De tweede vraag: _hoe bouwt men het spelbord?_ Uiteindelijk heb ik enkele simpele regels bedacht die een speelbaar bord opleveren. (Alle straten moeten verbonden zijn, je moet minstens 3 straten hebben + definitie van een "straat", en een manier om huizen + verlanglijstjes te genereren.) Daarnaast denk ik dat het heel makkelijk is om vaste "scenarios" te bedenken en in de spelregels te zetten.

De derde vraag: _is het speelbord niet een beetje saai_ _zo_? Jup. Daarom was ik van plan om "gebeurteniskaarten" te maken. Elke keer als de arrenslee verplaatst naar een nieuwe tegel, draai je de volgende gebeurteniskaart om en voert deze uit. Zo kom je misschien obstakels tegen, of komen de rendieren in opstand, of verlies je ineens pakjes, of blaast een windstoot je een andere kant op, etc.

> Deze gebeurteniskaarten waren niet op tijd klaar voor het testpotje. En dat was te merken. Tijdens het testpotje waren er best een aantal momenten waarop ik dacht: "ja, nu had er wat variatie moeten zijn, iets nieuws moeten gebeuren om de boel op te schudden.

De laatste vraag: hoeveel elven nemen we? En hoeveel pakjes/wortels krijg je aan het begin? Hoeveel beurten duurt het spel? Tja, ik had géén idee. Dat moest maar duidelijk worden uit het testpotje.

## Het testpotje

Ik had niet even een houten arrenslee liggen en kartonnen schoorstenen. Dus hoe heb ik het spel uitgetest? Met LEGO!

Een oude doos werd van zolder gehaald, en daarin zat genoeg materiaal voor een 4×4 grid met 6 huizen, 2 obstakels, en verder neutrale wegen. Het uiteindelijke bord wordt waarschijnlijk 8×8, maar dit 4×4 grid was een prima test.

_Obstakels?_ hoor ik je denken. Ja, tijdens het opzetten van het grid, bedacht ik me ineens dat het hartstikke logisch is om obstakels toe te voegen. Dit kan zogenaamd een héél hoog gebouw zijn, of een park/bos, etc. waar je misschien onder geen enkele voorwaarde overheen kan met je arrenslee.

(Ik heb hier jammer genoeg geen foto van. Ik wist toen nog niet dat ik dit dagboek wilde schrijven. Geloof me: het was kleurrijk, het was chaotisch, maar het werkte.)

Ik koos "3 legoblokken op elkaar" als één hoogteniveau. Alle schoorstenen werden 8 nopjes breed en lang. Voor de arrenslee bouwde ik 5 blokken die je los van elkaar kon opstapelen. (Als de arrenslee daalde, haalde je er gewoon eentje tussenuit.) Het spel kon beginnen!

Ik heb twee potjes gespeeld. Een "light version" (zonder enkele geavanceerde spelregels) en een "complete version".

De spelregels die ik in eerste instantie wegliet waren de spelregels omtrent machines. In plaats daarvan hadden we "oneindig" veel wortels en pakjes gedurende het spel. Dit zorgde voor een snelle speluitleg---maar toen we de wijk ongeveer driekwart hadden gevuld was het leuke van de puzzel er wel af. Alles was nét te makkelijk.

De "complete version" loste dit gelukkig op. De strategie van het plaatsen, aanzetten en ophalen van machines maakte alles een stuk interessanter. Uiteindelijk hebben we dit potje afgespeeld (we hadden "12 beurten" afgesproken als limiet), en hadden slechts 6 pakjes niet bezorgd.

_Waarom 12 beurten?_ Thematisch gezien leek het me logisch als het spel plaatsvond op Kerstavond. Elke ronde is dan één "uur" van kerstavond. Na wat overleg leek 12 uur logisch én haalbaar (en dat was het ook). Als je met het volledige bord speelt, wil ik het spel opdelen in _drie dagen_: Kerstavond, 1e Kerstdag, 2e Kerstdag. Elke dag telt 12 uur. Aan het eind/begin van een dag krijg je dan nog wat extra regels om het spel nog wat te variëren (en de moeilijkheidsgraad te kunnen aanpassen).

Maar zo vlekkeloos als het nu lijkt waren de potjes natuurlijk niet. Er zijn véél spelregels aangepast, weggehaald, of juist bijgekomen. Hieronder komt een overzicht.

## De Observaties

**Observatie 1:** Soms hebben bepaalde elven niks te doen. Dit komt niet omdat er te weinig te doen is---ze zijn gewoon te ver van de actie. Ze kunnen bijvoorbeeld wel in 3 uur teruglopen naar een gebouw, maar een andere elf kan het in één uur, so why bother? Dit is heel saai. De persoon die deze elf kiest (misschien zelfs moet kiezen) verspilt gewoon een beurt en doet niks.

**Observatie 2:** Eén van de belangrijkste acties in het spel is "pakjes schieten naar een schoorsteen". Maar, tijdens het testpotje kwam best vaak de vraag: "maar kan ik niet gewoon _per ongeluk_ missen en dan het pakje naar een andere elf toeschieten?" En ja, dat kan soms een hele tactische zet zijn. Een pakje van de arrenslee schieten om het aan een elf op de grond te geven (ipv in een schoorsteen te krijgen). Er was geen goede manier om dit te "verbieden". (Hoe weet je nou of het iemands intentie was om een schoorsteen te raken of niet?) Dus dan moet ik op zoek naar een manier om dit in het spel te bouwen.

**Observatie 3:** We begonnen het tweede testpotje met 10 wortels. Dat is te veel; zo raken ze nooit op.

**Observatie 4:** We begonnen beide testpotjes met de arrenslee op de maximale hoogte van 5. Dat is te hoog :p Het is veel leuker om lager te beginnen, want dan moeten mensen al keuzes maken. (Ga ik alvast omhoog? Of verspil ik geen tijd daarmee en ga ik om een gebouw heen? Of lukt het schieten ook wel vanaf deze rotplek? :p)

**Observatie 5:** Ons testpotje van één dag (en een klein grid) duurde ongeveer drie kwartier. Dit is ... oké. Als we over 3 dagen gaan spelen zou dat iets meer dan 2 uur speeltijd (45 + 45 + 45 = 135 minuten) opleveren. Aangezien het een familiespel moet worden voor veel spelers (want ja, het is toch een Kerstspel), wil ik de tijd wel _ietsje_ omlaag brengen. Hoe? Dat gaan we uitzoeken.

**Observatie 6:** Het _allersaaiste_ om te doen in een beurt is alle cadeautjes een voor een oppakken, of een voor een in de schoorsteen droppen. Halverwege het potje stelden we de regel in dat iets oppakken/droppen altijd _één actie_ is, ongeacht om hoeveel spullen het gaat. Dit maakte het al veel plezieriger. Waarschijnlijk is het nóg vlotter als je automatisch dingen oppakt/dropt wanneer je de kans hebt. (Dus, stel je poppetje belandt op een vakje waar twee verdwaalde pakjes liggen. Dan heb je _gratis_ de keuze om deze meteen op te pakken. Je mag ze ook voor iemand anders laten liggen, bijvoorbeeld, daarom is het niet verplicht.)

**Observatie 7:** Eén machine is te weinig. Twee machines is ook nét te weinig. Dus waarschijnlijk krijgt men er voortaan 3 of 4 in totaal.

**Observatie 8:** Het spel is goed te doen met **1 Kerstman** en **4 Elven**. Het zorgt dat iedereen meestal wel iets te doen heeft, maar het wordt ook niet te makkelijk.

**Observatie 9:** Ik heb nu een spel met verschillende hoogteniveau's ... maar ik gebruik ze nog niet volledig. Daarom voerde ik in dat de arrenslee over een gebouw heen kan vliegen _als het hoogteverschil minstens 2_ _is_. (Dus stel een huis heeft hoogte 2, en de arrenslee hoogte 4, dan mag hij er net overheen.) Bovendien mogen elven ook van gebouw naar gebouw springen als het hoogteverschil _maximaal één is_, en hetzelfde geldt voor de arrenslee. (Als een elf op dat huis van hoogte 2 staat, mag hij naar een dak van hoogte 1 of 3 springen. Ook mag hij naar de arrenslee, mits deze op hoogte 1 of 3 is.)

Zo, dit was het eerste logboek. In het volgende deel ga ik antwoorden verzinnen op deze problemen/observaties. Ook ga ik langzaam overschakelen van LEGO naar een papieren/kartonnen prototype. (Maar daarvoor moet ik uitzoeken hoe ik stevige, stabiele, variabele schoorstenen maak uit papier!) Ik heb namelijk thuis te weinig LEGO om een volledig speelbord op te zetten. Bovendien wil ik dus&nbsp;_fiches_ (voor de verlanglijstjes) en&nbsp;_gebeurteniskaarten_ toevoegen, waarvoor ik sowieso iets op papier moet ontwerpen en uitprinten.

Tot het volgende deel!

&nbsp;